---
author: Siaud-Facchin, Jeanne
title: Túl tehetséges ahhoz, hogy boldog legyen?
subtitle: A szuperintelligens felnőtt
place: Budapest
publisher: Park Könyvkiadó
year: "2019"
isbn-13: 978-963-355-492-0
language: Hungarian
---
# 1\. Definíció … 10
- "Mit jelent, ha valaki szuperintelligens?"
	- Elhatárolódások: az intelligencia nem teljesítőképesség, a kompetencia nem garantálja a sikert, az adottságokból nem következik a hatékonyság, a gyors gondolkodás nem jelent "veleszületett tudást".
	- A kivételes intelligencia kivételes érzékenységgel jár. A nagyobb részletességgel érzékelt világ állandó érzelmi reakciókészséget jelent, ami diffúz szorongást okoz.
	- Nem mennyiségi (adaptív), hanem minőségi különbség van a többségéhez képest.
	- A definíció fontossága: rengeteg "szuperintelligens" gyerek nő fel úgy, hogy traumatizálja a környezetének a hozzá-nem-értése és lekezelő bánásmódja. Ez a korai diagnózissal elkerülhető lenne.
	- Terminológia: a "szuperintelligencia" (fr. *surdoué*) a legkevésbé megbélyegző, bár ez is könnyen félreérthető. A Szerző a "zebra" szót szereti használni, ez identitásképző erővel bír ("Z"-k).
- Neurológiai alapok
	- Nem a neuronok száma fontos, hanem a kapcsolódásoké
		- Felnőttkorban sem zárul le az agy fejlődése, sőt: a neuroplaszticitás révén az ember idős korban is képes tanulni.
		- Az információátvitel sebességében egyéni különbségek vannak; az intelligensebbek agya "gyorsabb"
		- Az agyunknak nem csak a 10%-át használjuk, de tudatosan kb. annyit.
		- Az érzelmek szerepe hatalmas a gondolkodásban (ld: Damasio: *Descartes tévedése*)
	- Sajátos kognitív szervezettség
		- Agyi hiperaktivitás: gondolattorlódások
		- Gyors információátvitel
		- Priorizálási problémák
			- Látens gátlás deficit: az agy priorizálási szűrője nem tud lépést tartani a beérkező információkkal, ezért tudatosan, utólag kell priorizálniuk az ingereket
			- Mezőfüggőség/-függetlenség: a "mezőfüggő" agy nehezen találja meg a keresett mintát egy nagy elemszámú halmazban, ezért "elmerül" az adatfolyamban
		- Agyféltekésség
			- Bal: analitikus, strukturáló, logikus, racionális, érvelő, verbális, nyelvhez köthető
			- Jobb: globális, képi, paralel adatfeldolgozás, asszociatív, intuitív, kreatív, érzelmi
			- Lineáris gondolkodás: racionális, logikus érvelés. Szimultán ("faszerű") gondolkodás: párhuzamos asszociációk keletkeznek
			- A "szuperintelligensek" nagyobbreszt a jobb agyféltekét használják, az intuitív gondolkodás az erősségük
			- Verbalizálási nehézségek: könnyen elvész a gondolataik egy része, mielőtt kimondanák; nehezen fejezik ki magukat; nehezen értenek meg szakkifejezéseket használó szöveget
		- "Szív-gondolkodás"
			- Emocionális hiperreceptivitás
		- Hiperesztézia
			- Átlagon felüli éles érzékelés. Túlfejlett amygdala: erőteljes érzelmi reakciók. Felfokozott és rosszul kontrollált emocionális érzékenység.
			- Szinesztézia
	- Mítoszok megdöntése
		- Mítosz: az intelligencia a gyermekkori depresszió elleni védekező mechanizmus
		- Valóság: a magas intelligencia (felső 2%) önmagában számos szorongás okozója
# 2\. A téma fontossága … 56
"Miért olyan fontos a szuperintelligens felnőttekkel foglalkozni?"
- Az énképet az ember a környezete véleménye alapján próbálja kialakítani – ez esetben ez súlyos félreértésekhez vezethet
	- (testimónium) „Mindig ott motoszkált bennem, amikor ott álltam másokkal szemben, hogy: várjunk csak, valami itt \[59.] nem stimmel, ezek nem úgy reagálnak, ahogy kellene. És hát persze, amikor a bolond mondja, hogy a többiek bolondok, akkor ő a bolond. Szóval akkor bolond vagyok, vagy sem?” (58–59.)
- A mintázat felismerése felhívja a figyelmet az erősségekre és konkretizálja a gyengéket
- Segít elfogadni a különbségeket a többségtől, különlegességnek látni az átlag fölötti képességeket
- A szuperintelligencia fonák: az alany „szenved tőle, de senki sem gondolja, hogy sajnálni kellene érte” (62.)
- Összekeverik az adaptív intelligenciával (a "buzgómócsinggal"), amely mennyiségileg több az átlagosnál, de a társadalmi elvárásokkal formailag megegyezik (63.!).
- Mi lesz a szuperintelligens gyerekekből?
	- Tévhit: „A felnőtt tulajdonképpen a hajdani koraérett gyerek.”
	- Valóság: egy szorongó felnőtt.
- Minél korábban felismerik és kezelik a másságát, annál könnyebb mindenkinek.
	- Pusztán a magas IQ felmérése nem segítség
	- Akik iránt nagyobb elvárásokat támasztanak, nem fognak tudni megfelelni nekik
	- A helyzetet árnyaltan kell a gyermeknek elmagyarázni, erősségekkel és gyengékkel
# 3\. Fejlődéslélektani vonatkozások … 73
"Gyerekkortól felnőttkorig: az énépítés nehéz folyamata"
- Sok kisbaba tekintete szúrós, átható. Korán kezdenek beszélni, vagy átugranak egy beszédfejlődési fokozatot. Az élet és halál határairól kérdeznek. Korán kezdenek olvasni.
- Iskola:
	- Nem érti a nyilvánvaló dolgokat, félreértik a helyzeteket, a feladatok néha olyan könnyűek, hogy nem értik, mit kell csinálni: hiszen általában azt feltételezik, hogy más is úgy gondolkodik, mint ők.
	- Ugyanakkor mindenki arra számít, és azt rója föl, hogy többre lenne képes. Gyakori náluk a tanulási zavar (pl. 10% ADHD – 82. o.), amikre sokáig nem derül fény, mivel az intelligenciával kompenzálják.
	- Unatkoznak, nehezen illeszkednek be a közösségbe. Erős vezetői hajlamuk van, de gyakran nem értik, hogy a közösség fejével gondolkodnak, ami miatt erőszakosnak tartják őket (84.). Érzelemgazdagok, erős az igazságérzetük.
	- A szülőkhöz való viszonyt megnehezíti, hogy nem tekinthet rájuk modellként.
- Serdülőkor: 
	- Gyakori, hogy próbálja ignorálni a különbözőségét, hogy a közösségbe beolvadhasson.
	- Az érzelmek felfokozottak; elviselhetetlenné válik az igazságtalanság a világban. Sötét világlátás, depresszió.
	- Egyszerre látják a helyzeteket "három dimenzióban": átélve, perspektívában ("alulnézetből") és a külső szemlélő szemével. Egyszerre színészek és rendezők. Ettől a pillanat megélése ellehetetlenül.
	- Könnyen elveszíti a kapcsolatot az érzelmeivel, mert a testi változásoktól azok nem csak erősödnek, hanem meg is változnak. Fél a szerelemtől. Szégyelli a testét.
	- Meglátja képességei végességét, a gyermekkori illúziókat el kell gyászolnia
	- Patológiás tünetrendszere: önbecsülési zavarok, depresszió, öngyűlölet, intellektuális gátlás, iskolafóbia
	- Terápiás kezelés során nem várható el, hogy kitartó és ragaszkodó legyen. Húzni kell, kitaposni előtte az utat. Igénybe kell venni a kognitív képességeit. Könnyen túljárhat a terapeuta eszén, manipulatív lehet. Kölcsönös kapcsolódást igényel.
- Felnőttkor:
	- **„A felnőtté válás azt jelenti, hogy kézen fogjuk a gyereket, aki mi voltunk egykor”** (110.)
	- A szuperintelligensek problémái nem feltétlenül a különbözőségükből adódnak, hanem a különbözőséggel kapcsolatos *érzéseikből.*
# 4\. Diagnosztizálás … 113
"A szuperintelligencia felfedezése önmagunkban" – mottó: "Ki van zárva, hogy szuperintelligens volnék, hiszen egy nagy nulla vagyok!"
- Sok szuperintelligens felnőttnek nehéz elhinnie magáról, hogy az. Szuperintelligens gyerekekkel való találkozás lehet rávezető
- "Mérleg" tesztsorozat: 
	1. Intelligenciateszt: WAIS, esetleg kiegészítve: Cattell-mátrix, Rey-féle próba, D48-teszt
		- A WAIS 11 (+3) tesztből áll, egy részük verbális intelligenciát (tapasztalatokból szerzett intelligencia), más részük performanciát (fluid intelligencia) mér
	2. Személyiség feltérképezése: projekciós tesztek, elsősorban Rorschach-teszt.
- A teszt eredménye: globális IQ + négy további tényező: verbális megértés, perceptuális következtetés, munkamemória, feldolgozási sebesség.
	- Szuperintelligensnek minősül
		- a kb. 130 fölötti IQ (2 szórásra az átlagtól, kb. felső 2%)
		- minél inkább egyezik a verbális és a performanciamérés szerinti IQ, annál megbízhatóbb
	- Bizonytalansági tényezők
		- Szorongás: lerontja a mérési eredményeket
		- Zavart pszichés állapotok, speciális nehézségek ("disz"-ek)
		- A két skála eltérése
			- A verbális eredmény túlsúlya esetén, vagyis amikor az illető a szerzett ismereteire, képességeire támaszkodik, gyanús, hogy „pszichésen rossz közérzetről árulkodhat, melyben az alany az intellektust védekezési mechanizmusként használja.” (124.) Ugyanakkor a gyenge performanciatesztet az is előidézheti, „ha meg vannak győződve róla… hogy nagy nullák!” (125.)
			- A performanciateszt túlsúlya azt mutatja, hogy az alany rendkívül magas intelligenciával rendelkezik, de ezt nem tudta eddig kibontakoztatni, vagy stressz, szorongás, illetve a teszt során fellépő gátlás megakadályozza, hogy kifejezzék.
	- A klasszikus intelligenciatesztek az egzisztenciális, verbális, logikai/matematikai és vizuális/térbeli intelligenciát mérik. A WAIS azonban validált teszt, vagyis a WAIS-on elért eredmény hasonló eredményt garantál a klasszikus teszteken is.
	- A többi intelligenciafajta (érzelmi, zenei, intra- és interperszonális) is lényeges, és a globális intelligencia része.
- A mérlegkészítés személyes nehézségei
	- Szorongás
		- Pofátlan nagyzolásnak tűnik a gondolat, hogy szuperintelligenciát mérjen
		- Fél a kudarctól, vagyis hogy bebizonyosodik, hogy tényleg problémás
- A diagnózis felhasználása
	- Érzelmi következmény: felszabadulás, majd újra szorongás
		- Felszabadulás a "hamis self" kényszere alól. Az ember keresheti igazán önmagát
		- Szorongás is felléphet, hogy igaz-e mindez egyáltalán, megbízható-e a teszt stb. **Nem szabad hagyni, hogy a domináns képzetek befolyásoljanak.**
	- Keressünk segítséget. Pszichológus, terápiás csoport stb.
	- Tanuljuk meg másoknak tálalni
		- Ha másképpen tekintünk magunkra, másoknak is megváltozik a nézőpontja
# 5\. Jellemző személyiségvonások … 146
"Személyiség váratlan vonásokkal"
- Akik elfogadják a kereteket
	- Domináns passzivitás: céljuk a beilleszkedés. Kockázat: depressziós időszakok
	- Domináns aktivitás: céljuk a siker. Kockázat: hirtelen és érthetetlen visszaesések, melyeket az alany sem ért. Erőszakossá is válhatnak. Ugyanakkor hasonlóan gyorsan talpra is tud állni.
- Akik nem fogadják el a kereteket ("rebellisek")
	- Semmivel nem ért egyet, mindent visszautasít. Hiperkritikus.
		- „A kritikai érzéke annyira éles, hogy semmilyen más értelmezési vagy elemzési módszert nem tart lehetségesnek. Folyamatosan haragban áll a világgal, amely szerinte haszontalan komédia, semmi más; érdektelen, igazságtalan és elviselhetetlen. Így aztán a frusztráció határozza meg a viselkedését. A harag minden életerejét elveszi. Krónikus és bénító elégedetlenség jellemzi. Képtelen egyről a kettőre jutni. Túlságosan levert és csüggedt hozzá.” (151.)
			- *Ez mintha egy az egyben jellemezne engem.*
	- Kreatív, forradalmár. „Így a rebellis emberből valódi tehetség válhat!” (151.)
	- A két szélsőség között fokozatos a spektrum.
	- A rebellisek
		- „Nevezhetnénk őket *bolyongó felnőtteknek* is.  Nem tudják, hol helyezkedjenek el. Sehol nem érzik jól magukat. Folyamatosan keresnek valamit, saját magukat is. Ugyanakkor halvány fogalmuk sincs, mit és miért is kutatnak. Vég nélküli kérdéseikre soha nem kapnak választ. A gondolataik és az egész életük soha nem jut nyugvópontra. Cél nélkül, irány nélkül, tervek nélkül haladnak előre. Szinte állandó szociális elszigeteltségben élnek, sokan közülük alkalmatlanok a társadalmi együttélésre. Néha igen súlyos formái vannak alkalmazkodás-képtelenségüknek.” (153.)
		- De ezt árnyalja a következő mondat: „Ha az ember sehogy sem talál rá saját ismertetőjegyeire, akkor mindig és mindenhol rosszul érzi magát a bőrében. Ha nem fogadjuk el a külső kereteket, és belső határokat sem tudunk húzni, keserűek, cinikusak, kiábrándultak leszünk.” (154.)
		- A fejlődés kulcsa tehát az önismeret.
- A sikerérzés kockázatai
	- „A siker mindig a magunkról alkotott véleményünk és a többiek elismerő tekintete között helyezkedik el, valahol félúton…” (155.)
	- Sokuk célja elvont, általános
		- „…hogy segítsek az emberiségen egy jobb élet reményében.” (157.)
		- „…szeretne valami üzenetet átadni a világnak, amivel aztán lényegileg tudná előrébb mozdítani az emberiség jövőjét.” (157.)
		- „Ő olyan, mint a világ nagy csapásaitól és az élet igazságtalanságaitól megrettent gyerek.” (157.)
		- Szenvednek a szenvedés igazságtalanságától. Komoly dilemma, hogy fókuszálhat-e a saját kis életére, amikor a világban annyi a szenvedés.
- Infantilitás
	- Hiszékeny: hisz a csodákban, képes elérzékenyülni
	- A lelkesedés az energiaforrása
	- Panaszkodik, illetve váratlanul teljes önuralomra tesz szert, már-már a mindentudás illúziójával (gyermeki mindenhatóság)
- „Akinek többféle életkora van” (161.)
	- A körülményektől és az érzésektől függően akár párhuzamosan is többféle érettségi szintek működhetnek dominánsan.
	- Talán hasznos megnevezése a "hiperérettség". Nem éretlen, hanem a helyzethez igazítja, hogy milyen érettségi szinten mozogjon.
	- Egyszerre érzékeli a tér és az idő több pontját; nehezen hoz döntést az *itt és most*ban. Univerzális nézőpontból szemlél mindent. Ez távolságtartó (avoidant) vagy nárcisztikus megküzdési stratégiát okozhat (az első: az igényességének akar megfelelni, a második: elnyomja a belső kérdéseit, és kompenzál).
- Tempó-probléma
	- Bizonyos dolgokban egy nagyságrenddel gyorsabb a környezeténél, emiatt magányossá válik, illetve elidegenedik a környezetétől ("Na persze, neked mindig igazad van!" (167.)). 
	- Bizonyos dolgokban lemarad, többnyire azért, mert egy részlet (ami másnak talán fel sem tűnt) elvonta a figyelmét.
	- Zavarja, hogy a többi ember értelmetlenül rohan végig az életén. Szívesen ad időt a múltról és a jövőről való gondolkodásnak.
		- Saját megjegyzés: pontosan ezt a kettősséget írtam le valamikor úgy, hogy egyrészt versenyautó vagyok a személyautókhoz képest, másrészt exkavátor.
- Férfi és női részünk
	- A férfiaknak meghatározó marad a női rész: érzékeny, érzelmileg fogékony, dependens, érdeklődő, nyitott, de hajlamos elnyomni, hogy elkerülje a gúnyt.
	- A nőknek a függetlenségi törekvése, a kihívások szeretete, a vezető készségek mutatják a bennük levő férfi részt.
	- Mindkét nem sajátos kihívása, hogy elfogadja a női részét.
# 6\. Jellemző nehézségek … 173
"Milyen nehéz is szuperintelligens felnőttnek lenni"
- Káprázatos tisztánlátás: egyszerre analitikus és hiperreceptív.
	- Saját megjegyzés: Amit én eddig úgy neveztem, hogy "röntgenszem" :)
	- Pszichológusnál a páciens gyakran nehezen engedi ki a kezéből a kontrollt; manipulál
	- Gyakran kezd új dolgokba, mert hamar meglátja a dolgokban a gyenge pontokat és korlátokat.
	- Önmagát is tisztán látja – szenvedése oka, hogy nem érzi jól magát a bőrében
- Félelem
	- Diffúz félelem, oka: félelem önmagától, pontosabban attól, hogy önmagát nem látja szerethetőnek.
	- Perfekcionizmus: nem kényszeres, hanem igényes
	- Senkire nem tud támaszkodni: egyetlen megoldás erre a "hülye helyzetre", hogy autonómiára törekszik
		- „A tekintélyekkel szembeni bizalmatlansága és gyors tanulási képessége, amely igen hamar tanítómestere fölé emeli, a szuperintelligens embert szakmai életében autonómiára sarkallja. Arra, hogy »saját maga ura« legyen, és ne függjön senkitől, csak önmagától.” (180.)
	- A fokozott absztrakció és az ebben való magányosság miatt könnyen elveszíti a hitét abban, hogy amin gondolkodik (amit tervez), értelmes. A gondolkodás néha annyira felfokozottá válik, hogy "testen kívüli élményt" okoz, vagy pánikrohamot.
	- A vitákat a legvégsőkig feszíti, hogy a legvégső pontig eljusson. Nem éri be pragmatikus érvekkel. A hierarchikus viszonyokban ez rendszeres konfliktusforrás.
	- A környezet veszélyeit folyamatosan pásztázza
	- **A félelem kezelése.** A "nyugtatgatás", a veszély mértékének bagatellizálása nem működik. Az nyugtatja meg, ha **tisztelik és elfogadják az érzelmeit.**
	- A szuperintelligens ember általában "úgy mindenkiért" aggódik.
	- És néhány érdekesség
		- Nagyobb arányban vannak köztük agnosztikusok és ateisták (nem hisznek feleslegesen hittételekben)
		- Nagyobb arányban vannak köztük vegetariánusok (egészségesebb)
		- Nagyobb arányban vannak köztük nemdohányzók
		- Könnyebben költik a pénzüket léhaságokra, mert a pillanat örömét nagyra értékelik
- Bűntudat
	- Szégyenérzet amiatt, hogy "nem vagyunk valamilyenek": sikeresek.
	- Bűntudat a "eltolódás" (tempó-probléma) miatt
	- Beteljesületlenségérzés, krónikus elégedetlenség
- Unalom
	- **(egzisztenciális!) unalom,** unalom a mindennapokban, hiperaktivitás *(nem egyenlő a gyermekkori patológiás tünettel)*.
		- „Egy szuperintelligens embernek arra van szüksége, hogy az élet mindig fordulatos legyen és pezsegjen körülötte, tele legyen markáns és kölcsönös érzelmekkel, intenzív örömökkel, túláradó boldogsággal, és persze világra szóló sikerekkel… Egyszóval kontrasztos életet akar, amiben az ember tényleg érzi, hogy él. Olyan világban, amelyben a szó legteljesebb értelmében részt lehet venni. Szívvel, lélekkel, nagy kedvvel és állandóan éber kíváncsisággal. Ebben az izgalmas kalandban mindenki részt vehet, aki osztozik a szuperintelligens ember meggyőződésében, abban, hogy az egyetlen lehetséges cél csakis valami mélységesen humanista tett lehet.” (195.)
- Türelmetlenség – a tempókülönbségek miatt. Motiválatlanná teszi.
- Párkapcsolati igények: két nagy csoportba sorolhatóak a szuperintelligensek:
	- Stabil, erős és kikezdhetetlen kapcsolat utáni vágy: a biztonság az első
	- Folyamatos szerelmi stimuláció utáni vágy: a stimulus az első
	- Ambivalencia: egyesek persze mindkettőt akarják
		- Személyes megjegyzés: *mint én…*
- Irigység
	- Irigy az "átlagemberre", aki nem gondolkodik annyit, és ezért nincs annyi problémája sem.
	- Túlzott empátiáját látszólagos érzéketlenséggel kompenzálja, ettől ridegnek tűnhet. Ugyanakkor nagyon pontosan rá tud érezni mások nüanszaira.
- Túlérzékenység
	- Túlzott empátia, amely katartikus érzelmi élményekbe képes tolulni. Könnyen félreérthető, könnyen magányra kárhoztat.
	- Sokan szándékosan elvágják a kapcsolatot ezzel az érzelmi mélységgel. Az elfojtott érzelmek azonban visszahatnak a testre pszichoszomatikusan.
- Magány
	- Az embereket elidegeníti a szuperintelligens ember kritikája. 
	- Az emberi kapcsolódást teljes elköteleződésként értelmezi, viszont a többi ember gyakran tesz vagy mond olyasmit, amire ő érzékeny ("tudatlan hitszegések"), ezért gyanakvó, nehezen barátkozik. (Ld.: A kis herceg és a róka)
	- A korrektség az egyetlen alternatíva számára; az igazságtalanság fojtogatja
	- Rendszeresen csalódik. Rengeteg érzelmet megelőlegez, konfliktus után könnyen váltana, de a párja általában erre nem alkalmas. "Nem tud a mindennapi dolgokkal megelégedni."
	- Olyan helyekre szeret járni, ahol számít valakinek.
- Kölcsönös értetlenség
	- Hogyan érthetnénk meg a felfoghatatlant? A totális értelemkeresésben végül minden abszurdnak tűnik.
	- Máshogyan ért dolgokat, ami gyakori félreértések forrása.
	- Sokan hülyének tettetik magukat, úgy könnyebb elhelyezni a félreértéseket.
- Eszményeket üldöz
	- Gyermeki mindenhatóság- és sebezhetetlenségérzés hajtja
	- Folyamatos gyászt él meg minden szembesülés kapcsán, amikor kiderül, hogy a világ nem lesz olyan, amilyennek megálmodtuk.
- Hipertudatosítás
	- A környezet apró részleteit is megfigyeli, ez kizökkentheti, elidegenítheti.
- Merevség
	- A gondolattorlódásokat "autoriter" kezeléssel próbálja egyben tartani, emiatt beszélgetés közben hidegnek, önteltnek, arrogánsnak, sőt, parancsolgatónak tűnhet.
	- Elementáris számára, hogy kinek van igaza, viszont „\[m]i az árnyalatnyi eltérések miatt vagyunk hátrányos helyzetűek” (227.). Ha nem dönthető el valamiről, hogy igaz-e, az kételkedésre ad okot.
	- Az igazát nem adja fel, makacsnak tűnhet. Ugyanakkor nem mond olyasmit, aminek szerinte nincs az adott helyzetben értelme.
- Gondolkodási szünet
	- Időnként váratlanul kikapcsol, mert az agyának pihennie kell
- Látszatélet
	- Nem érzi, hogy átélné az életét – mintha egy vásznon nézné élete eseményeit. Kizökken, elidegenedik a pillanattól.
	- Nem képes "élvezni a napot"
	- Önkritikája állandó elégedetlenségre adhat okot
	- Mindent előre akar látni. Előre is lát. Nem lehet meglepni. Megszakít egy szituációt (pl. állásinterjút), mert előre látja, hogy mi lesz a kimenetele. Félbeszakítja beszélgetőpartnerét, mert előre tudja, mit fog mondani.
	- Élvezet az élvezetért. Így él önmagának.
# 7\. A nők sajátos problémái … 237
"Női szakasz"
- A nőktől a társadalom több alkalmazkodást, kedvességet vár el, ami fokozza a szuperintelligens nők beilleszkedési problémáit.
- Elbátortalanítja a férfiakat – de általánosságban mindenkit – a magas intelligenciájuk.
- Anyaként ha a gyereke szuperintelligens lány, normálisnak tartja, és nehezen érti a tanárok, osztálytársak problémáit. Ha fia van, őt nehezebben érti meg, mert másfajta nehézségekkel néz szembe.
- Párkapcsolatban a nőnek különös nehézséget okoozhat, hogy a férfi életének részévé váljon. Szuperintelligens férfi esetén jobban megérthetik egymást, de mindkét szuperintelligens beleeshet abba, hogy kételkedik önmagában, így akár gyengíthetik is egymást.
- A nők kevésbé tudják elfogadni, hogy szuperintelligensek. Pedig köztük többen szenvednek ennek a nehézségeitől, és ők könnyebben meg is nyílnak a pszichológus előtt.
# 8\. Párkapcsolati kérdések … 248
"Párkapcsolat: zsák a foltját"
- Az ember a hozzá hasonlót keresi. Az álcák között „a humor, a gúnyolódás, az elmés riposztra való hajlam és az extrovertált személyiség lehet a legárulkodóbb külső jel.” (249.)
- Ugyanakkor az introvertált, komor személyiségek is társra találhatnak a szorongó típusúak közt.
- A szuperintelligencia felismerése rámutat a tipikus párkapcsolati problémákra
- A szuperintelligens párok kapcsolatában a mechanizmusaik hasonlóságai az erősségek
- Elszigetelődni nem fognak, mert a kapcsolat számukra a feltöltődés forrása lehet.
# 9\. Mi a titka a probléma nélküli zebráknak? … 256
"És akik jól vannak?"
- Először is: léteznek ilyenek.
- Mire van szüksége a szuperintelligens gyereknek, hogy egészségesen nőjön föl? (Táblázat)
	- elhúzódó iskolai nehézségek
		- → inkompetenciaérzés
		- → elhibázott pályaválasztás, önértékelési hibák
		- → meg kell barátkoznia intelligenciájával
		- → helyre tudja hozni az önbecsülését, megtalálhatja a megfelelő pályát
	- folyamatos értetlenség
		- → eltolódás, beilleszkedési problémák
		- → magány, depresszió, szorongás
		- → az eltolódás pozitív oldalát kihasználhatja, kreatív megoldásokat találhat
		- → a másságból páratlan kisugárzású személyiséget varázsolhat
	- környezet túlzó elvárásai
		- → sebezhetőségtől való félelem, intellektuális kihívásoktól való szorongás
		- → hamis self, kiégés vagy gátlás
		- → újra kell gondolni az énkép egyensúlyát
		- → megtalálja, amit szeret csinálni, nem felszínes sikert hajszol
	- ismétlődő igazságtalanságérzet
		- → bizalomvesztés, értetlenség, magány
		- → állandó védekező attitűd, egocentrikus (nárcisztikus) vagy altruista (dependens) lesz, merevvé válik
		- → el kell gyászolni, vagy tanuljon meg harcolni érte
		- → szövetkezik azokkal, akiknek szintén szívügye ez a harc
	- kirekesztettség
		- → vákuumban kell a személyiségüket felépíteniük, félelem másoktól, magány, szerethetetlenségérzet
		- → elszigetelődés, nehézség az elköteleződésben
		- → meg kell tanulnia értékelni az erősségeit, gyakorolnia kell a társas érintkezést
		- → különleges kapcsolatokra és barátokra tesz szert
	- elfojtott személyiség, elfojtott érzelmek
		- → merev védekezési mechanizmusok, belső gyökerek elvesztése
		- → élettelen, rideg személyiség, gőgös, nyers, hiperintellektualizálás, a spontaneitás hiánya
		- → meg kell tanulnia az érzelmeihez kapcsolódni
		- → szeretetteljesebbé, kreatívabbá, empatikusabbá válik
	- állandó megaláztatások
		- → sérültté válik
		- → agresszivitás, bizonyítási kényszer, életenergia
		- → meg kell tanulnia elhatárolódni mások véleményétől, és értse meg, hogy a szeretetlenség fáj; meg kell tanulnia elgyászolni
		- → képes lesz részt venni a közösségben, megtanulja a saját és mások közti határt, képes lesz önmagán nevetni
	- mindent kielemez
		- → félelem a hiperreceptív élettől, a mélyebb megértéstől, magány
		- → rideg személyiség, távolságtartás, személytelenség, hasadt személyiség
		- → fel kell fedeznie érzelmi forrásait
		- → felismeri, hogy az intelligencia egyszerre kognitív és affektív, közös örömökre lel másokkal
- A lényeg az önbecsülés
	1. Támogató környezet: Nem az ajnározás segít, hanem az, hogy komolyan vegyék.
	2. Érzelmi biztonság: jobban szenved a környezete zavaraitól, mint a többi gyerek.
	3. Meg kell érteni a személyiségét: ez erőfeszítést jelent a többiek részéről.
	4. Segítségre van szüksége: kell valaki, aki jól kíséri: nem elvárásokat támasztunk, hanem teret adunk, hogy kibontakozzon. A kézfogás, az érintés is gyógyít.
	5. Találjon barátokat: a korán szerzett barátok erősítik később a mentális egészséget
	6. Sikeres iskolaévek: táplálni kell az önbizalmát, meg kell tanítani érvényesíteni az erősségeit
	7. Érzékenység, kreativitás, érzelmek: ezek ápolása szimpatikus, szerethető emberré teszik
	- „Követendő viselkedési minta: úgy nőjünk fel, hogy mindig a lehető legközelebb legyünk saját énünkhöz.” (268.)
- Útmutató a felnőtt szuperintelligensnek
	- Nem dől el minden végérvényesen 6 éves kor előtt.
	- Reziliencia (rugalmasság): a pozitív érzelmeket kell táplálnunk
	- Agyi plaszticitás: a boldogság is tanulható
- Nagybetűs Boldogság helyett kisbetűs boldogság
	- A nagy dolgok helyett az apró, könnyebben elérhető boldogságokat keressük, azokat el is fogjuk érni. Az ember a hétköznapi elégedettségérzését többnyire a kisebb sikerekből nyeri. Olyan helyzeteket kell keresni, ahol úgy érezzük, hogy a helyünkön vagyunk, azt az életet éljük, ami ránk van szabva.
- Kiegyensúlyozottság
	- Adni és kapni: mindenkinek más az egyensúly, de a szuperintelligensek gyakran csak adni akarnak – míg sokan a bántalmazások következtében egocentrikussá, önzővé váltak.
- Idősen
	- Összefüggés van „a magas szintű kognitív funkciók és az élettel való elégedettség, valamint a jól sikerült öregedés között.” (279.)
	- Idővel az ember megtanul „minden körülményt számításba venni”.
# 10\. Pozitív átértelmezés … 280
- „A mélyből feljönni legalább olyan fontos képesség, mint az alámerülésé”: a rugalmasság (reziliencia) titka, hogy szembe tudunk nézni dolgokkal, idomulni tudunk helyzetekhez, és konstruktív megoldásokat találunk.
- A szuperintelligens ember lelke mélyén levő kincsesbányát elfedi több réteg lemondás, csalódás és bűntudat
- Az intelligencia mint erőforrás
	- A "kizökkent" szemléletet ("térmélységet") lehet használni, hogy minden pillanatot perspektívába helyezzünk.
	- Az önkritika révén beláthatjuk, hogy az intelligencia minőségi dolog. 
	- A gondolatok elkalandozására mint kreativitásra kell tekinteni.
	- Keressünk az emlékezetünkben energetizáló képeket. "Diavetítés" ("homlokmozi")
	- Használjuk ki a memóriánk különleges képességeit
		- Erős vizuális emlékezet, fejszámolás (tesztelése: csukd be a szemed, és idézd fel, amit éppen láttál)
	- Játsszunk az intelligenciánkkal: analitikusan dolgozzunk ki problémákat. Tetszőleges mélységben!
	- Script-Mind technika: "szabad ötletek jegyzéke", csakhogy egy lapra csak egy témához illő dolgot (minden eltérő gondolatot más-más lapra). Így nem felejtünk, és formát is öltenek a gondolataink.
- A túlérzékenység mint tehetség
	- Minden érzelemhez tartozik egy fiziológiás tünet. Ezeket kell megtanulni dekódolni.
	- A hiperesztézia megsokszorozza a lehetőségeket. Az esztétika és a poézis „hajszálcsövecskéken át létrejövő párbeszéd a világgal” (300.)
- A kreativitás mint perspektíva
	- A kreativitás épp abból születik, hogy a szuperintelligens nem szűri úgy a gondolatait (látens gátlás deficit).
	- Az agy "nyitott" üzemmódját ki-be lehet kapcsolni.
	- A divergens gondolkodás nagyon kellemetlen, amikor zavaros gondolatmenetet, érthetetlen érveléseket eredményez, ugyanakkor ez a divergencia az alapja a zseniális áthallásoknak, az igazán eredeti gondolatoknak.
	- „Az előfutárok ütőkártyája”: a divergens gondolkodás, a kreativitás és a tempó garantálja, hogy a szuperintelligens jóval előrébb tartson, mint a többség.
	- A szuperintelligensek intuíciója felér egy szakértői rendszerrel.
- Az empátia mint kompetencia
	- Az empátia az alkalmazkodóképesség kulcsa.
	- Az empátia pszichológustulajdonság? Alice Miller: *A tehetséges gyermek drámájának jövője* c. könyve ezt állítja, mégpedig úgy, hogy az empatikus ember a szülei terapeutájaként nő föl, ez determinálja a szerepét.
	- Az empátia segít megtalálni a helyes érzelmi tempót a többi emberrel.
- „Az életről való álmodozást álomszerű életté varázsolni”
	- Az unalom hajtómotorrá válhat: jelzi, hogy vár ránk valami jobb.
	- A kihívás érzése is erőforrásokat szabadít fel.
	- Az ideálok követése keserű csalódások forrása lehet. Ugyanakkor az önmagunkkal szembeni idealizmus segíti a személyes kiteljesedést.
- Hagyjuk abba az önkorlátozást, mert ez hosszú távon megbetegít.
	- Gyengéink helyett erősségeinkre nézzünk
	- Sodródás helyett válasszuk mi az életünket (!), és kormányozzuk arra, amerre jó.
- Összefoglalásként
	- Barátkozzunk meg a gondolattal, hogy elképesztően intelligensek vagyunk
	- Használjuk a hiperszenszibilitást mint mágiát
	- Bátran légy előfutár, újító, vezető
	- Az empátia kapukat nyit meg a világ és a többi ember felé
	- Az eltolódás miatt előnyünk van a többi emberhez képest
	- Élvezzük a gazdagságot!
# 11\. Kudarcról … 317
"Amikor már semmi nem működik"
- Énképe törékeny
	- Gyermekként érzékeli a különbséget, de nem tud vele (mindig) mit kezdeni
	- VAGY: Gyermekként nem érzékeli a különbséget, hanem igazságtalanságként, agresszióként éli meg mások reakcióit, és nem tudja elhelyezni magát
	- Mindkét szcenárió aláaknázza az önismeretet, és a csalódásoktól való gátló szorongás miatt nagyon nehézzé válik az élet kereteinek megtervezése. Ez felnőttkorban is problémát jelenthet.
		- Külső és belső támadások: mindenki kritikus vele szemben, és ő is önkritikus
		- Az eltolódást kellemetlen érzéssel éli meg
		- A szenzoriális hiperérzékenység érzelmi tőrdöféseket okoz, sebeket ejt lelkén
		- Maró intellektusa önmaga ellenségévé válik
	- Védekezési mechanizmusokat fejleszt, hogy fejlődhessen, és ellenáll, hogy élhessen: igyekszik elhárítani a többi ember iránti fogékonyságát és a világ folyamatos elemzését
		- Uralás és kontrollálás: vég nélküli helyzetelemzés, parancsmegtagadás, ellenőrzés a véletlenek kivédésére, precizitás hajszolása, kényszeres rituálék, folyamatos megkérdőjelezés
		- Kognitív védekezés: mindent intellektualizál, az érzelmeket is
		- Affektív érzéstelenítés: az érzelmek tudatos elnyomása
		- Humor: finoman szabad csak adagolni, hogy ne tegye tönkre a kapcsolatokat; a szuperintelligens nehezen viseli, ha ő a humor tárgya
		- Kockázata: hasadt személyiség, akinek nincs kapcsolata a saját érzelmeivel.
- Patológia
	- Nem jellemző.
	- A szuperintelligens ember gyötrődése formailag hasonlít zavarokra:
		- életfájdalom
		- szociális gátlás
		- függőségbe menekülés, hogy ne kelljen gondolkodni
		- intellektuális gátlás, elfojtás
		- kedélyállapot-hullámzás
	- A diagnosztikai tévedések veszélyei
		- diagnosztikai tévedések
			- divergens gondolkodás: skizofrénia
			- labilis kedélyállapot: bipoláris
			- szenzitivitás, emocionális receptivitás, ingadozó társadalmi adaptivitás: borderline
			- depresszió, szorongásos zavarok, fóbia: önmagában is kezelt jelenségek
	- A kezelés csapdahelyzetei
		- A páciens okosabb a terapeutánál: "nem ért meg"
		- A belső feszültségek elengedése: könnyen épp a divergens gondolkodásra adott reakciók miatt kialakult diffúz szorongást idézi elő
# Utószó gyanánt
„Amíg élünk, semmi sincs előre lejátszva.” (337.)
# Értékelés

Nehéz jól összefoglalni, hogy pontosan kikről szól és kiknek íródott ez a könyv, ez a fő gyengéje. Ezen túl viszont rendkívül érdekes, gondolatébresztő és inspiráló gondolatok hemzsegnek benne.

Kik ezek a szuperintelligensek? A fordító a francia "surdoué"-t fejezte ki ezzel a szóval, talán mert az eredetinek jobban megfelelő "szupertehetséges" nem hangzik annyira meggyőzően. De pont erről van szó. Igaz, hogy a könyv szuperintelligensei az IQ-teszteken a felső 2%-ba esnek (kb. 130 fölötti IQ az európai számítás szerint), de nem győzi hangsúlyozni a szerző, hogy ez nem mennyiségi, hanem minőségi intelligencia; lineáris helyett diffúz, intuitív gondolkodást takar. A köznyelvben őket szokták "zseninek" bélyegezni, ha valami látványos eredményt érnek el vele. A könyv arról szól, hogy miért nem érnek el ezek az emberek többnyire látványos eredményeket, sőt, hogy miért okoz nekik már a helyes önismeret kialakítása szokatlan nehézséget. Ezekre az emberekre ugyanis a magas intelligencia mellett ugyanúgy jellemző az élesebb érzékelés és a nagyfokú kreativitás – ezt a tünetegyüttest a mai társadalom nem szokta felismerni, hanem a többségnél jól alkalmazható mennyiségi skálán értékeli (leértékeli) ezeket az embereket.

Maga a könyv jól van felépítve:
- Az első fejezet hivatott definiálni a fogalmat.
- A második fejezet a téma fontosságát részletezi, a diagnosztizálatlan és a félrediagnosztizált "szuperintelligensek" életének visszásságait, szenvedéseit sorolva.
- A harmadik fejezet szól a fejlődéslélektani vonatkozásokról (jellemző iskolai, serdülőkori problémák); a szerzőnek egyébként az első könyve a "szuperintelligens" gyermekről szólt, ez annak a folytatása.
- A negyedik fejezet a diagnosztizálás kérdéseit taglalja.
- Az ötödik fejezet megpróbálja típusok köré gyűjteni a "szuperintelligensek" problémái által megformált jellemző személyiségeket.
- A hatodik fejezet afféle életmód-kérdésekkel foglalkozik, a "szuperintelligensek" életének leggyakoribb problémáit tárgyalva: a félelem, unalom, bűntudat, irigység, magány stb. okait és velejáróit keresve.
- A hetedik fejezet külön kiemeli az inkább nőkre jellemző kérdéseket, ami érdekes kérdéseket vet föl az intelligencia és a társadalmi szerepek viszonyát illetően (spoiler: a férfiak rettegnek az intelligensebb nőktől).
- A nyolcadik fejezet a gyakran előforduló párkapcsolati problémákról szól.
- A kilencedik fejezetben tér át arra, hogy hogyan alakíthat ki egy "szuperintelligens" ember kiegyensúlyozott életet. Ez alapvetően az önbecsülés helyreállítására megy ki, de ezt részletesen összeköti a fentebb tárgyalt problémás gócpontokkal.
- A tizedik fejezet ezt mélyíti el azzal, hogy túllép az életmód-kérdéseken, és az intelligencia és a kreativitás pozitív szemléletét ecseteli.
- A tizenegyedik fejezet kitér még azokra a mozzanatokra, amik tartós elakadást eredményezhetnek: öngerjesztő folyamatok, védekezési mecahnizmusok, valamint a pszichológiai terápia csapdahelyzetei.

A kérdés azonban továbbra is fennáll, hogy kik ezek az emberek, lehet-e valami pontosabb, szakmaibb elnevezést találni rájuk. A könyv nagyon bőbeszédű és összességében kissé kiforratlan, emiatt első olvasatra zagyvának is hathat. (Én is kétszer futottam neki, elsőre csak a feléig jutottam, és muszáj volt félretenni, hogy kristályosodjanak bennem a gondolatai.) Mindezeken felül ismeretterjesztő könyvnek készült. Ezekkel magyarázható, hogy sok benne a visszautalás, az ismétlés. Ez viszont a hitelességét rontja azoknak, akik eleve nem tudják elképzelni a célcsoportot; olyan, mintha a szerző önmaga körül forogna. Tény, hogy a célcsoport az egész társadalom igen kis hányadát teheti ki (csak a hiperintelligensek 2%-án belül ez egy még kisebb csoport), ezért várható, hogy sokan egyszerűen nem is hiszik el, hogy ilyen egyáltalán létezik: minden olyan jelenséggel ez a gond, amelyben a helyzet értelmezése egy kisszámú szenvedő ember tanúvallomása körül forog (ilyen a nemi erőszak kérdése is – akkor mit várunk a "szuperintelligensek" kezelésétől?).

Nyitott kérdés maradt számomra, hogy milyen tényezőkre lehetne bontani ezt a "szuperintelligenciát". Mi köze az intelligenciához, mi köze az intelligenciát érintő olyan jelenségekhez, mint az autista spektrumzavar (ASD) vagy a figyelemzavaros hiperaktivitás (ADHD)?

A legégetőbb kérdés a könyv elolvasása után, hogy a "szuperintelligensek" szenvedéseit mekkora részben okozza a környezet a fel nem ismert tehetség elnyomása révén (önértékelési zavar, szorongásos személyiségzavar), és mekkora részben a saját képességeinek egyoldalúsága (figyelemzavar, életvezetési hiányosságok). Más szóval: mennyiben beszélünk elhanyagoltakról, és mennyiben sajátos nevelési igényű (SNI) gyerekekről, belőlük lett felnőttekről?

Véleményem szerint a szakmabeliek hajlamosak lehetnek az utóbbival azonosítani a célcsoportot, de a személyes tapasztalatom azt sugallja, hogy az előbbinek óriási jelentősége van, talán sokkal nagyobb, mint amennyire ma ezt általában gondoljuk. A pedagógusok képzésében bizonyára kitérnek arra, hogy egy olyan gyermek, aki a spontán intelligenciájánál fogva _annyival_ részletesebben látja az adott helyzetet, hogy sem ő nem érti a környezete kérdéseit, sem a környezete az övéit, mekkora szociális problémával küzd. De ezt még inkább megnehezíti, ha a pedagógus sem érti őt, és nem tudja eldönteni, hogy a gyerek nagyon ostoba, vagy nagyon intelligens (ez utóbbit egy éretlen tanár eleve sértőnek érzi). A könyv – az én értelmezésemben – azoknak a felnőtteknek szól, akik ilyenfajta traumatizáltságban nőttek fel.

Mindez kérdéseket vet fel az intelligencia természetére vonatkozóan is: hogy lehet diffúz gondolkodással megoldalni egy IQ-tesztet? Mi köze a kreativitásban megjelenő intuíciónak az intelligenciában (mintakeresésben) megjelenőhöz? A könyv erre nem tér ki. Beszél azonban a WAIS-mérésről, amely az intelligencia tizenegy tényezőjét méri. Ezeket nem részletezi, de beszél arról, hogy a tényezőket két csoportra lehet osztani, a verbális ("szerzett") intelligenciát és performanciát ("fluid", vagy a saját fenti pongyola kifejezésem szerint a "spontán" intelligenciát) leíró tényezőkre. Mindezekből annyit tudtam levonni, hogy az intelligencia maga egy rendkívül ködös fogalom, amiről mindenkinek van egy jól bejáratott sejtése, miközben a háttérben rendkívül sokféle mechanizmus rendszere húzódik meg. Mindenkinek hasznos lenne, ha erről többet tudnánk, és nem úgy állnánk egy-egy kiugró teljesítményű emberhez, hogy "ez egy zseni, akkor neki biztos minden úgy megy, mint a karikacsapás" – mert sajnos nem, sőt.

Egy szó mint száz, a könyvet annak ajánlom, aki a leírásból (vagy a könyvről szóló interjúkból, cikkekből, amiket az interneten össze lehet olvasni) egy kicsit is magára ismer. Fontos, hogy a "szuperintelligensek", akárkik is legyenek, kiegyensúlyozott önismeretre jussanak, és olyan tanácsokat, visszaigazolásokat kapjanak, amik átlendítik őket a nehézségeikből fakadó kihívásokon.

# Jegyzetek

Dunning-Kruger-hatás: ehhez hasonló, talán nagyon is releváns

220: "Hogyan érthetnénk meg a felfoghatatlant?" 
- A gnosztikus mítosz (Szofía bukása) mint a szup.int. ember tragédiájának mítosza?
- a gn. vallást szup.int. ember találta ki?
- NB: Jézus is szup.int. volt
