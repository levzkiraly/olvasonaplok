---
author: Leaf, Caroline
title: Ki kapcsolta ki az agyam?
subtitle: Hogyan változtassuk meg a gondolkozásmódunkat?
publisher: Denton 2000 Bt.
year: "2019"
edition: "3"
isbn-13: 978-963-08-1687-8
language: Hungarian
---
Leaf, Caroline: *Ki kapcsolta ki az agyam? Hogyan változtassuk meg a gondolkozásmódunkat?* Denton 2000 Bt., 2019<sup>3</sup>, ISBN 978-963-08-1687-8

# A könyv célja és célközönsége
> [!cite] A fülszöveg szerint:
> Rengeteget tudunk arról, hogyan hatnak gondolataink érzelmeinkre és testünkre. Ma már egyértelmű, hogy az agykutatás eredményei alátámasztják a **Biblia** ezzel foglalkozó állításait, vagyis azt, hogy **elménk megújítható;** a mérgező gondolatoktól és érzelmektől meg lehet szabadulni, és agyunk tényleg „bekapcsolható”. \[…] Fontos tehát megtanulni, hogyan bánjunk helyesen a gondolatainkkal, hogyan **szabaduljunk meg a mérgező**, életünk minden területére negatív hatással bíró **gondolatoktól**, és hogyan építsünk helyükbe pozitív, életet adó gondolatokat. Ez a könyv ezt tűzte ki célul.”

(Rendszertelen kiemelések tőlem.)

Burkoltan ugyan, de kettős célt találok a könyvben:

1. bemutatni a modern neurológia alapján az egészség irányába ható gondolatok tudományát, illetve
2. a puszta állítás eszközével „bizonyítani”, hogy a Biblia a „pozitív, életet adó gondolatok” építéséről (is?) szól, mint elménk megújításáról.

Ezt a kettős célt mutatja az egyik ajánlás („praise”) is a könyv címlapja után:

> [!cite] Marilyn Hickey – 5. o.
> A Korintusiakhoz írt második levél 10:5-ben azt olvassuk, hogy minden gondolatot foglyul kell ejteni a Krisztusnak. Én ezt mindig is komolyan vettem, és hittel megtettem. Nagyon hálás vagyok Dr. Caroline Leafnek, mert végre sikerült megértenem, hogy a tudomány milyen módon segíti azoknak a mindennapi élethez szükséges alapelveknek a hatékonyságát, melyeket Isten Igéje fektet le számunkra. A *Ki kapcsolta ki az agyam?* című könyv gyakorlati tanácsokat tartalmaz a gondolataink megtisztításához, méregtelenítéséhez, és fontos kulcsot ad ahhoz, hogy kitörhessünk a sérelmeink, a szokásaink és a függőségeink kötelékéből.

A szerző előszavában is ezt látjuk (mely „A szerző levele” címet viseli):

> [!cite] A szerző levele – 8. o.
> Az elme ténylegesen megújítható és frissíthető. Erről nem csak a Biblia beszél. Tudományosan is bizonyított tény, hogy amikor odafigyelünk arra, hogy mivel foglalkozik az agyunk, valóban tartós, életet hozó változásra nyílik lehetőségünk.

A szerző továbbá hitvallással kezdi könyvét. A köszönetnyilvánításban ugyanis (4. oldal) az első helyen Jézus Krisztus szerepel: „Ő az én Uram és Megváltóm, inspirációm és erőm forrása.”

A szerző tehát, bár ezt nem mondja ki, olyan embereknek írja – hittestvérként – a könyvet, akiknek a Biblia az elsődleges tájékozódási forrás, és akiket a tudományos ismeretterjesztésben is a Bibliára való hivatkozás és a Jézus Krisztusról szóló hitvallás nyugtat meg, hogy a szerzőben megbízhatnak.

A könyvet ennélfogva kétféleképpen értékeljük: egyrészt mint agykutatási ismeretterjesztő self-help irodalmat, másrészt pedig mint bibliaértelmezést és teológiát.

# Mint agykutatási ismeretterjesztő self-help irodalom

A könyv igen egyszerű nyelvezettel, mondhatni a 8–12 éves korosztály számára is érthető módon, sőt, időnként humoros elnevezésekkel igyekszik bemutatni az emlékezés, a gondolkodás és az érzelmek kapcsolatáról szóló (2009-ben aktuális) tudományos elméletet. A főszöveg azonban vulgáris egyszerűsége ellenére sűrűn tartalmaz végjegyzeteket, melyek (darabonként!) számos hivatkozást tartalmaznak a komoly ismeretterjesztő szakirodalomra, sőt, időnként szakfolyóiratcikkekre is.
Említsük meg néhány legfontosabb forrását:

- Doidge, N.: *The Brain that Changes Itself. Stories of personal triumph from the frontiers of brain science,* Penguin Books, 2007,
- Kandel, E. R.: *In Search of Memory. The Emergence of a New Science of Mind,* New York: W. W. Norton & Co., 2006,
- Lipton, B.: *The Biology of Belief. Unleashing the Power of Consciousness, Matter and Miracles,* Mountain of Love Productions, 2008.

Ez utóbbit elnézve méltán kételkedhetünk a tudományosságában, de (nem ismerve Lipton konkrét állításait, csak könyve borítóját (marketingjét), és ez alapján remélve, hogy nem megy messzebbre a tudománytól mondjuk Rupert Sheldrake-nél) egyelőre fogadjuk el ezt; látni fogjuk, hogy azon a szinten, amelyen a neurológiáról beszél, igazából ez nem is számít. Rejtett marketing ez a „kemény mag” számára, azoknak, akik még a végjegyzetekbe is belekukkantanak. Mindenképpen dicséretre méltó azonban a könyv végén szereplő 366 tételes ajánlott bibliográfia, bár semmi mást nem tartalmaz, csak a hivatkozásokat – internetcímek esetén olykor csak az url-t és semmi mást. Így aki ezt fel szeretné dolgozni, az elég száraz melónak néz elébe. Tematikus bontás vagy rövid annotáció sokat segített volna.

A szerző önmagára is sokat hivatkozik, ebből említésre méltó a „Mind Mapping: A therapeutic technique for closed head injury” című MA szakdolgozata (Univ. of Pretoria, 1990) és a „The Mind Mapping Approach: A Model and Framework for Geodesic Learning” című (kiadatlan) PhD disszertációja (Univ. of Pretoria, 1997), XXX Metacog™ (75. o.)?

Mentális modellje egyszerű. Központi fogalma a „mérgező gondolat”, mely onnan ismerhető fel, hogy ezek „negatív és aggódó érzelmeket váltanak ki.” (19. o.) Ezeknek a gondolatoknak a „közvetlen következménye a stressz” (29. o.), mely hosszú távon rossz közérzethez és teljesítményvesztéshez vezet („depresszió, fóbiák, … zavartság, … feledékenység” stb. – 34. o.). Ezek a mérgező gondolatok „mérgező érzelmekhez” kapcsolódnak, de a „kisöprésük” megszabadít emezektől is. Ezt a „kisöprést” módszeresen az élet tizenkét területére bontva mutatja be, a „piszkos tizenkettőn” (ennek az elnevezésen kívül semmi köze E. M. Nathanson azonos című regényéhez, vagy a belőle készült filmhez). Bemutatja „a méreg útját”, amennyiben az ideiglenes stressz nem múlik (2. fázis), vagy krónikussá válik (3. fázis). A kapcsolat kimutatható a gondolkodás, illetve a szív, az immunrendszer és az emésztőrendszer között.

Megpróbál „bemutatni egy komplex tudományos folyamatot a hétköznapi ember számára is érthető formában”, hogy méregteleníteni tudjuk a gondolkodásunkat.

1. Anyaggyűjtés. Leírja az ingerek útját az érzékszervektől a hipotalamuszon és az amigdalán át a hippokampuszig.
2. Elmélkedés. Az elmében való ismétlés révén beindíthatjuk a fehérjeszintézist, hogy új (akár pozitív, akár negatív) gondolatok rögzüljenek.
3. Jegyzetelés. A gondolatnapló tükrözi a gondolatainkat, így tudatosan fel tudjuk mérni, hogy mennyire pozitív vagy negatív.
4. Ismétlés. A tudatos elme területére hozott gondolatok megváltoztathatók, elmélkedés során újra rögzíthetők.
5. Alkalmazás. Egy adott mérgező gondolat ellentétnek a gyakorlása cselekedetekkel.

A „piszkos tizenkettő” révén fókuszáltan tudjuk tanulmányozni a viselkedésünk nüanszait. Napi 7 elmélkedéssel 21 nap alatt már látványos, tartós változást érhetünk el. A szerző a tizenkét terület mindegyikéhez írt önvizsgálathoz használható kérdéseket "Agytakarítás" alcímmel. A tizenkét terület pedig: 1. mérgező gondolatok, 2. mérgező érzelmek, 3. mérgező szavak, 4. mérgező döntések, 5. mérgező álmok, 6. mérgező magvak (bántás, bántalmazás), 7. mérgezett hit, 8. mérgezett szeretet, 9. mérgező érintések (érintéshiány), 10. mérgező komolyság (nevetés hiánya), 11. mérgezett egészség, 12. mérgezett időbeosztás.

Maga a technika pedig minden területen azt jelenti, hogy

1. Az „anyaggyűjtés” alatt azt érti, hogy keressünk félelmet felidéző emlékeket, reakciókat, rutinokat az életünkben.
2. Az „elmélkedés” alatt, hogy vizsgáljuk meg a kérdéses dolog pozitív és ellentéte negatív kimenetelét.
3. A „jegyzetelés” alatt, hogy írjuk le, mi a célunk a kérdéses dologgal.
4. Az „ismétlés” alatt, hogy tervezzük meg a cél megvalósítását.
5. Az „alkalmazás” alatt, hogy kezdjük el csinálni azt, amit kitaláltunk.

Mindenekelőtt le kell szögezni, hogy a tizenkét téma ilyen aprólékos vizsgálgatása neurológiai szaktudás nélkül is alaposabb önismeretre vezet, mint amilyen az embernek a maga naiv, spontán „élése” során kialakul. A listák végigolvasásának, a gyakorlatok elvégzésének tehát van értelme, sokan bizonyára találnak benne olyan pontokat, amik eddig elkerülték a figyelmüket, talán pont azért, mert szorongások vakfoltja takarta el őket a tudatos önreflexió elől. Erre a könyv alkalmas lehet.

Ami bosszantó és lehangoló, az az, mennyire homályosan adja elő a gyakorlatot megalapozó elméletet. Az agyműködés leírásai képszerűtlenek, a mellékelt ábrák egyszerűen nem segítenek az olvasottak elképzelésében. Az alkalmazott képei pedig a levegőben lógnak, funkciótlan részletekkel dolgozik (pl. miért érdekes, hogy az emlékezet sejtjei fa-alakúak?). „Rossz tankönyv” hangulatú az egész, ami arról győzi meg az olvasót, hogy ezt nem értheti meg.

Ködös megfogalmazásának illusztrálásához elég csak összehasonlítani a fenti öt lépés elméleti leírását azzal, amit a gyakorlati kérdésekből szűrtem le. Ha csak az elméleti leírást láttam volna, halványlila gőzöm nem lett volna, hogy mire gondol konkrétan. Az egy dolog, hogy nagyon egyszerű nyelvezettel próbál kommunikálni, és az egy másik, hogy ki tudja-e fejezni magát. A könyvnek ez utóbbiban van komoly hiányossága (pl. „mérgező magvak”?? lehetett volna mérgező bánásmód, gesztusok, hozzáállás, annyi minden).

Persze, nem kerülhetjük ki, hogy elismerjük: fontos igazságok is elhangzanak a könyvben, például Viktor Frankl híres gondolata:

> [!cite] 77\. o.
> … jóllehet nem tudjuk mindig befolyásolni a körülményeinket, arra mindig van lehetőségünk, hogy megváltoztassuk a körülményekre adott reakciónkat.

Aki ezekkel még nem volt tisztában, az – kissé ömlesztve, strukturálatlanul ugyan, de – kap egy rakás ilyet is. Ebben is lehet jó.

Számomra azonban nyomasztó volt, hogy még a neurológiai ismeretterjesztést is egy termékbemutató színvonalán kommunikálja:

> [!cite] 37\. o.
> A kutatási eredmények azt mutatják, hogy a félelem több mint 1400 ismert fizikai és kémiai reakciót generál. Ezek a reakciók összesen több mint 30 különböző hormont és ingerületátvivő anyagot aktiválnak, melynek hatására a test „bolondokháza” lesz.

Mágikus számok, csupa „több mint”, az elvárt hatás pedig, hogy a közönség felnyögjön: váó! Sajnos azonban ez a fajta „ismeretterjesztés” teljesen funkciótlan: nem derül ki pl., hogy miért releváns, hogy ilyen sok reakcióról vagy ilyen sok hormonról beszélünk. Ennyi erővel a dihidrogén-oxid rejtélyes tulajdonságait is sorolhatná, annak is ennyi haszna lenne a tárgyalásban – semennyi. Értem én, kérem, hogy ezt ő nem marketinges csapdának, időhúzásnak vagy fárasztásnak szánja, hogy aztán ne tudjunk már kritikusan gondolkodni, amikor bejelenti a termék árát, mert végül ilyet nem tesz. De ez akkor is egy rossz kommunikációs beidegződés. Aki nem reflektál erre, annak ködösítés, aki meg hozzám hasonlóan igen, annak fárasztó és idegesítő.

Ilyen lehangolóak a nagy, színes betűkkel kiemelt, jelszószerű reklámmottók is szerte a könyvben. Csak ízelítőül néhány:

- "Attól függően, hogyan gondolkozunk, agyunk képes jó vagy rossz irányba változni. Ez a felismerés hatalmas előrelépés az emberiség történetében." 46. o.
- "Az idegtudomány is segít, hogy élvezhessük napjainkat." 63. o.
- "Nem létezik veszélytelen gondolat, úgyhogy jobb lesz, ha elkezdünk jó gazdaként bánni gondolatainkkal és érzelmeinkkel." 67. o.

Összességében tehát egy gyakorlati szempontból potenciálisan használható, ám elméleti szempontból informatívnak szánt, de lapos, zagyva és szerencsétlen megfogalmazású írással van dolgunk. Ha ezt nézem, a könyvet esetleg-esetleg javasolhatom olyannak, aki szeretne általánosságban javítani a szorongásai és a stressztényezői kezelésén, de akkor is azt tenném hozzá, hogy ha talál másik hasonló témájú könyvet, akkor azt olvassa inkább.
# Mint bibliaértelmezés és teológia
...
# A könyv külalakjáról
Színek
- szürke flekkek, pl. cím
- szürkével szedték a teljes jegyzet- és bibliográfia-szekciót

Könyvészet
- nincs szennycímlap, az ajánlások a címlap után
- üres oldalak száma
- egymásra csúszó sans fejezetszám + "fejezet" és serif fejezetcím
- "színes" képek, mikronméretű betűkkel
