---
author: Bontempelli, Massimo
title: Kaland a panzióban
series: Kozmosz Fantasztikus Könyvek, ISSN 0324-5225
publisher: Kozmosz Könyvek
place: Budapest
year: "1983"
language: Hungarian
isbn: 963-211-548-1
startDate: 2025-08-02
endDate: 2025-09-28
---
# Tartalomjegyzék
- Két anyának egy fia ( #ÓváriKatalin fordítása) … 5
- Paradoxonok ( #CsalaKároly fordításai) … 139
	- A szobrászat szentségtörése … 141
	- Lángelme, tetszés szerint … 143
	- A természet tréfái … 145
	- Hiábavalóság … 147
	- A legnemesebb élvezet … 149
	- Távlat … 151
- Kaland a panzióban … 153
	- A tükör ( #SzékácsVera fordítása) … 155
	- Majdnem szerelem ( #RomhányiÁgnes fordítása) … 157
	- Hiszékeny ifjú lélek ( #RomhányiÁgnes fordítása) … 163
	- A felfedezés ( #FaragóÉva fordítása) … 170
	- Kaland a panzióban ( #SzékácsVera fordítása) … 177
	- Komótos kezelés ( #RomhányiÁgnes fordítása) … 182
	- Vérző szív ( #SzékelyÉva fordítása) … 189
	- Beethoven maszkja ( #SzékelyÉva fordítása) … 195
	- A titok ( #CsalaKároly fordítása) … 201
	- Nitta ( #CsalaKároly fordítása) … 205
	- Világkatasztrófa ( #KissIrén fordítása) … 212
	- Rómából... (1926) ( #FaragóÉva fordítása) … 217
	- ... Párizsba (1926) ( #FaragóÉva fordítása) … 221
	- Hősköltemény az óvatosságról ( #SzékelyÉva fordítása) … 226
	- Sivatagi kaland avagy az utolsó romantikus ( #KissIrén fordítása) … 231
	- Az Ebro két partja ( #SzékácsVera fordítása) … 235
	- A negyedik utazás ( #FaragóÉva fordítása) … 242
	- Gőzmozdonyom ( #FaragóÉva fordítása) … 250
	- Duiblári erkölcsök ( #KolozsváriGEmil fordítása) … 257
	- Kalandok szárazon és vízen ( #RomhányiÁgnes fordítása) … 261
	- A csodálatos tengerpart avagy A szerénység elnyeri jutalmát (Aminta) ( #SzékácsVera fordítása) … 267
	- Világ körüli utazás ( #RomhányiÁgnes fordítása) … 273
	- Baljós jelek (Arabella) ( #SzékelyÉva fordítása) … 279
	- A szokás hatalma (Pamela) ( #SzékácsVera fordítása) … 283
	- Éjszakai dráma (Vanessa) ( #SzékácsVera fordítása) … 289
	- Két pohár portói (Romana) ( #SzékácsVera fordítása) … 296
	- Mérget vehetsz rá! (Tizia) ( #FaragóÉva fordítása) … 303
- Két mesés történet … 309
	- Európa utazása ( #KolozsváriGEmil fordítása) … 311
	- Sakktábla a tükör előtt ( #RomhányiÁgnes fordítása) … 348
		- Amikor elbeszélésem játszódik … 348
		- Mit jelent a cím? … 349
		- Teljes leltár a szobáról … 350
		- Az első furcsaságok … 350
		- Az a híres akarat … 352
		- Odaát … 353
		- Magyarázatok, amelyek semmit sem magyaráznak … 354
		- Jönnek … 355
		- Családi körben … 357
		- A társaság gyarapodik … 361
		- Egy király illúziói … 362
		- Tánc és birkózás … 366
		- Felfedező körút … 368
		- Panoráma … 371
		- Egy másik uralkodó … 373
		- Visszatérés a felfedező körútról … 375
		- Játszma … 377
		- Csata … 381
		- A helyzet roppant kritikus … 384
		- A helyzet egyre kritikusabb … 385
		- Egy jó ötlet … 386
		- Az öreg … 388
		- Fondorlatos próbálkozás … 390
- Térrel az idő ellen (Utószó; #KissIrén) … 393
# Beszámoló a moly.hu-ra
Sok szempontból nagyon érdekes kötet. Legelőször is, mivel a Kozmosz Könyvek sorozatban jelent meg, váratlanul ért, hogy ez nem egy sci-fi _per se,_ hanem tágabban vett fantasztikus szépirodalom. Erre persze láttam már példát, de ettől a kötettől nem tudtam, mit várjak, és így különös élményt jelentett, hogy elvárások nélkül (azaz ellenére) hogyan hat rám a szöveg.

A kezdő kisregény (?), a „Két anyának egy fia” meghökkentően érdekesnek bizonyult. A misztikum tapintható, szereplői valóságosak, személyiségek, a vége azonban (pontosabban, spoiler alert, hogy van-e vége) felbosszantott – ám ez is azt mutatja, hogy nagyon is párbeszédbe vont engem, olvasót.

A rövid kis karcok nem adtak egyenletes élményt. Néhány után kissé kiismerhetővé vált az írói technika, s bár erre azért rendre rácáfolt, olykor nem voltam benne biztos, hogy befejezem-e a könyvet. Az meg hát, olvasó-függő, tudom, de nem kötött le igazán, hogy (amennyire nekem lejött) ezekben a rövid karcokban a Szerző a női afférjainak állított abszurd emlékeket. De azért levontam egy tanulságot ebből is: az író mindenből csiholhat magának inspirációt. Ezeket a rövid írásokat a magam tarsolyába mint kreatív írásgyakorlatokat tettem el. Ezek nem úgy szépirodalmiak, mint egy filozófiai regény – mondtam magamnak a Szerző védelmében –, de a képszerűségük, az abszurditásuk, az olvasóra kifejtett hatásuk kétségtelenül egyéni és eredeti; terjedelmük és gondolati könnyedségük folytán pedig könnyen elemezhetőek. Álljanak tehát példaként esetleges írói ambícióim előtt okulásul.

Hogy a könyvet nem tettem le a kevésbé érdekes részeknél, azt nagyon jól tettem, mert a végére csoportosított két „mese” meglepetést és mélységet is nyújtott. Az _Európa utazása,_ az antik mítosz(ok) újramondása modern irodalomként metafizikai hitvallássá mélyül, mint elmélkedés a halhatatlanságról és az újjászületésről – ez egészen megérintett. A _Sakktábla a tükör előtt_ pedig a gyermeki fantázia játékát mélyíti el, kicsit az _Aliz csodaországban_ módjára, kicsit Tőke Péter *Nyevigái*éra. Hogy ez a mélység mekkora, vagy mekkora szeretett volna lenni (mint egy vagon? nagy a vagon…), tudja ég, szórakoztatónak szórakoztató volt, és ezzel megelégedtem.

Kiemelném Kiss Irén „Utószavát”: „Térrel az idő ellen”. Bizonyára el vagyok szokva az irodalomelméleti esszéktől, de furcsán hatott, hogy a Szerzőt egyből a magyar származású olasz íróval, Korach Mórral párhuzamban mutatja be. Ez azonban gyümölcsöző ötletnek bizonyult, amennyiben a hasonlóságaik mellett Korach filozofikusabb megfogalmazásai jól behúzhatóak Bontempelli jellemzésére is. Bár az ilyen magyaróra-szagú mondatok, hogy „Művészet és tudomány között dialektikus kapcsolatot feltételez” (amiknek szükségszerűen kellett, ha mégoly diszkréten is, de „vörös farokként” megjelenni az egypártrendszer által előírt dialektikus materializmussal való összehangolhatósága jeléül), “azt vallja, művészet ott keletkezik, ahol a tér idővé válik. Művészeteszményét a negyedik dimenzió, a relativitás hangsúlyozása jellemzi…” amolyan IQ-ból blöffölt halandzsának tűnnek, valójában működnek mint irodalmi jellemzések. Bontempelli térbeli viszonyokkal ír le pillanatokat és állapotokat, az abszurd képek és események az (elméletileg is) megismerhetetlen végső valóság és a megismerhető belső történés találkozásának a szüleménye, megalkotva az író „mágikus realizmusnak” nevezett stílusát, melyben elmerengés és élmény, utazás és életút, mítosz és valóság egyazon spektrum különböző pontjai csupán.