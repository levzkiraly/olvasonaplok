---
author: Dénes, Karthauzi
title: Ha valaki üdvözülni akar
subtitle: Az Atanáz-hitvallás kifejtése
place: Budapest
publisher: Kairosz Kiadó
year: "2013"
isbn-13: 978-963-662-668-6
language: Hungarian
startDate: 2024-04-24
---
#KarthauziDénes #AlácsiErvinJános #NicolausCusanus #XXIIIJánosPápa #XVIBenedekPápa #SzentAtanáz #SzentÁgoston #JoachimCamerarius #GerrittJanszoonVoos #PázmányPéter #DobszayLászló

Alácsi Ervin János bevezetője tartalmaz egy kilencoldalas Dénes-életrajzot, illetve egy kilencoldalas cikket az Atanáz-hitvallásról.

Karthauzi Dénes (1402–1471) németalföldi származású (Rijkel faluban született, ezért „à Ryckel”-nek is hívják) teológus. Igazi introvertált zseni, már 18 évesen jelentkezett a karthauzi rendbe, ahová nem vették fel, mert nem töltötte még be a húszat. A kölni egyetemen szerzett mesterfokozatot teológiából és filozófiából, majd újra, ezúttal sikeresen jelentkezett a roermondi kolostorba. Alig aludt, viszont órákig képes volt a szemlélődő elragadtatásra, ezért *Doctor Ecstaticus*nak is nevezik. Csak akkor mozdult ki a rendházból, amikor 1451-ben Nicolaus Cusanus felkérte, hogy kísérje el a német egyház reformálását és egy keresztes hadjárat előkészítését célzó útjára, valamint 1466-ban, amikor megbízták 's-Hertogenboschban egy új rendház építésének fölügyelésével – ez testileg meggyötörte, 69-ben visszatért Roermondba, de 71-ben elhunyt. A karthauziak nem szokták kérni tagjaik szentté avatását, de sokan *Boldog*nak mondják. Nem újtító, hanem összegző teológus volt, ezért sokáig hanyagolták; valójában a középkor egyik legtermékenyebb szerzője volt. Kommentálta a középkori szerzők munkáit, behatóan tanulmányozta az iszlámot is. Az Atanáz-hitvallás-kommentár szerzősége vitatott, de az legrosszabb esetben is egy Dénes-tanítvány műve, aki Dénes teológiáját hitelesen adta vissza.

- „A szöveg latin eredetije alapján egy szemlélődő hajlamú, de tudatosan szilárd teológiai alapokra építkező szerző alakja rajzolódik ki előttünk, aki a dogmatikus igazságokat áhítattal ízlelgetve jut el a legmélyebb isteni misztériumok imádásáig.” (14.) \[[moly.hu](https://moly.hu/idezetek/2061562) (saját)]
	- Azért tartom szépnek ezt a megfogalmazást, mert a dogmatikus igazságok céljául nem mások meggyőzését, nem is a valóság leírását, hanem az isteni misztériumok imádását jelöli meg.

Az Atanáz-hitvallás XXIII. János pápa 1960-as rubrikareformjáig a nyugati kereszténység harmadik legnagyobb tekintélyű hitvallásának számított. Az atanázi (†373) szerzőséget a kora újkor óta (Joachim Camerarius †1574, Gerritt Janszoon Voos †1649) elvitatják, elemzése azonban azt mutatja, hogy nem sokkal az efezusi zsinat (431) után keletkezhetett. Latin nyelvezete és a kimutatható ágostoni hatások miatt szerzőnek leginkább Lérins-i Szent Vincét (†445) tartják. Először a 670 k. tartott autuni (Gallia) zsinat tulajdonítja Atanáznak; később a római zsolozsma prímájában minden vasár- és ünnepnapon zsoltártónuson énekelték. Hatása jelentős, Szent István az *Intelmek*ben idézi, a protestánsok is vallották. A római liturgiából 1960-ban kikerült, 2007-ben XVI. Benedek a latin liturgia „rendkívüli” formájában visszavette. A hitvallás első 26 verse a Szentháromság-tant, a 27–40. versek a krisztológiát foglalják össze. Az *Éneklő Egyház* rejtve hozza Pázmány Péter imakönyvéből, Dobszay László által modernizált formában (1132–1135.).

A könyv hozza az Atanáz-hitvallás szövegét liturgikus latin formában, magyar fordítással. Ez egy fontos forrás, és apró részleteiben eltér attól, amit az internetes keresés első találatai kihoznak, ezért itt reprodukálom.

| cikkely | latin                                                                                                                                                                           | magyar                                                                                                                                                                                      |
| ------- | ------------------------------------------------------------------------------------------------------------------------------------------------------------------------------- | ------------------------------------------------------------------------------------------------------------------------------------------------------------------------------------------- |
| 1       | Quicúmque vult salvus esse,*<br>ante ómnia opus est, ut téneat cathólicam fidem;                                                                                                | Ha valaki üdvözülni akar,*<br>mindenekelőtt szükséges, hogy a katolikus hitet tartsa;                                                                                                       |
| 2       | Quam nisi quisque íntegram in­vio­la­támque serváverit,*<br>absque dúbio in ætérnum períbit.                                                                                    | Melyet ha valaki<br>épen és sértetlenül nem őriz,*<br>kétségkívül örökre elvész.                                                                                                            |
| 3       | Fides autem cathólica hæc est:*<br>ut unum Deum in Trinitáte, et Trinitátem in unitáte venerémur;                                                                               | Ez pedig a katolikus hit:*<br>hogy tiszteljünk egy Istent a Szentháromságban és Szentháromságot az egyességben;                                                                             |
| 4       | Neque con­fun­déntes persónas,*<br>neque sub­stán­tiam separántes.                                                                                                              | Sem a személyeket egybe nem elegyítvén,*<br>sem a természetet el nem választván.                                                                                                            |
| 5       | Alia est enim persóna Patris, ália Fílii,*<br>ália Spíritus Sancti;                                                                                                             | Mert más az Atyának személye, más a Fiúé,*<br>más a Szentléleké;                                                                                                                            |
| 6       | Sed Patris, et Fílii, et Spíritus Sancti una est divínitas,*<br>æquális glória, coætérna maiéstas.                                                                              | De az Atyának és Fiúnak és Szentléleknek egy az istensége,*<br>egyenlő a dicsősége, egyenlőképpen örökkévaló a fölsége.                                                                     |
| 7       | Qualis Pater, talis Fílius,*<br>talis Spíritus Sanctus.                                                                                                                         | Amilyen az Atya, olyan a Fiú,*<br>olyan a Szentlélek.                                                                                                                                       |
| 8       | Increátus Pater, increátus Fílius,*<br>increátus Spíritus Sanctus.                                                                                                              | Nem-teremtetett az Atya, nem-teremtetett a Fiú,*<br>nem-teremtetett a Szentlélek.                                                                                                           |
| 9       | Imménsus Pater, imménsus Fílius,*<br>imménsus Spíritus Sanctus.                                                                                                                 | Mérhetetlen az Atya, mérhetetlen a Fiú,*<br>mérhetetlen a Szentlélek.                                                                                                                       |
| 10      | Ætérnus Pater, ætérnus Fílius,*<br>ætérnus Spíritus Sanctus;                                                                                                                    | Örökkévaló az Atya, örökkévaló a Fiú,*<br>örökkévaló a Szentlélek;                                                                                                                          |
| 11      | Et tamen non tres ætérni,*<br>sed unus ætérnus;                                                                                                                                 | És mindazonáltal nem három<br>örökkévaló,*<br>hanem egy örökkévaló;                                                                                                                         |
| 12      | Sicut non tres increáti, nec tres imménsi,*<br>sed unus increátus et unus imménsus.                                                                                             | Miképpen nem három nem-teremtetett, sem három mérhetetlen,*<br>hanem egy nem-teremtetett és egy<br>mérhetetlen.                                                                             |
| 13      | Simíliter omnípotens Pater, omnípotens Fílius,*<br>omnípotens Spíritus Sanctus;                                                                                                 | Hasonlóképpen: mindenható az Atya, mindenható a Fiú,*<br>mindenható a Szentlélek;                                                                                                           |
| 14      | Et tamen non tres om­ni­po­téntes,*<br>sed unus omnípotens.                                                                                                                     | És mindazonáltal: nem három mindenható,*<br>hanem egy mindenható.                                                                                                                           |
| 15      | Ita Deus Pater, Deus Fílius,*<br>Deus Spíritus Sanctus.                                                                                                                         | Azonképpen: Isten az Atya, Isten a Fiú,*<br>Isten a Szentlélek;                                                                                                                             |
| 16      | Et tamen non tres Dii,*<br>sed unus est Deus.                                                                                                                                   | És mindazonáltal: nem három isten, hanem egy az Isten.                                                                                                                                      |
| 17      | Ita Dóminus Pater, Dóminus Fílius,*<br>Dóminus Spíritus Sanctus;                                                                                                                | Azonképpen: Úr az Atya, Úr a Fiú,*<br>Úr a Szentlélek;                                                                                                                                      |
| 18      | Et tamen non tres Dómini:*<br>sed unus est Dóminus;                                                                                                                             | És mindazonáltal: nem három úr,*<br>hanem<br>egy Úr;                                                                                                                                        |
| 19      | Quia sicut sin­gi­llátim unam­quám­que persónam Deum ac Dóminum confitéri Christiána veritáte compéllimur,*<br>ita tres Deos aut Dóminos dícere cathólica religióne prohibémur. | Mert miképpen a keresztényi igazságtól kényszeríttetünk külön mindenik személyt Istennek és Úrnak vallani,*<br>úgy tiltatunk a katolikus vallástól három istent vagy három urat<br>mondani. |
| 20      | Pater a nullo est factus,*<br>nec creátus, nec génitus.                                                                                                                         | Az Atya senkitől sem alkottatott,*<br>sem teremtetett, sem született.                                                                                                                       |
| 21      | Fílius a Patre solo est,*<br>non factus, nec creátus, sed génitus.                                                                                                              | A Fiú csak az Atyától vagyon:*<br>nem alkottatott, sem teremtetett, hanem született.                                                                                                        |
| 22      | Spíritus Sanctus a Patre et Fílio,*<br>non factus, nec creátus, nec génitus, sed procédens.                                                                                     | A Szentlélek az Atyától és a Fiútól vagyon:*<br>nem alkottatott, sem teremtetett, sem született, hanem származik.                                                                           |
| 23      | Unus ergo Pater, non tres Patres, unus Fílius, non tres Fílii,*<br>unus Spíritus Sanctus, non tres Spíritus Sancti;                                                             | Egy azért az Atya, és nem hárman vannak az atyák, egy a Fiú, nem hárman vannak a fiúk,*<br>egy a Szentlélek, nem hárman vannak a szentlelkek;                                               |
| 24      | Et in hac Trinitáte nihil prius aut pos­térius, nihil maius aut minus,*<br>sed totæ tres persónæ coætérnæ sibi sunt et coæquáles.                                               | És ebben a Szentháromságban semmi sincs elébb vagy utóbb, semmi nagyobb vagy kisebb nincsen,*<br>hanem a három személy egyenlőképpen örökkévaló és egymással egyenlő.                       |
| 25      | Ita ut per ómnia, sicut iam supra dictum est,*<br>et únitas in Trinitáte, et Trínitas in unitáte veneránda sit.                                                                 | Úgy, hogy mindenekben, amint előbb mondottuk:*<br>az egység a háromságban, és a háromság az egységben tisztelendő legyen.                                                                   |
| 26      | Qui vult ergo salvus esse,*<br>ita de Trinitáte séntiat;                                                                                                                        | Aki azért üdvözülni akar,*<br>így gondolkodjék a Szentháromságról;                                                                                                                          |
| 27      | Sed ne­ce­ssárium est ad ætérnam salútem,*<br>ut in­car­na­tiónem quoque Dómini nostri Iesu Christi fidéliter credat!                                                           | De szükséges az örök üdvösséghez,*<br>hogy a mi Urunk, Jézus Krisztusnak megtestesülését is híven higgye.                                                                                   |
| 28      | Est ergo fides recta, ut credámus et con­fi­teámur,*<br>quia Dóminus noster Iesus Christus, Dei Fílius, Deus et homo est.                                                       | Ez azért az igaz hit: hogy higgyük és valljuk,*<br>hogy a mi Urunk, Jézus Krisztus Istennek Fia, Isten és ember.                                                                            |
| 29      | Deus est ex substántia Patris ante sǽcula génitus,*<br>et homo est ex substántia matris in sǽculo natus.                                                                        | Isten: időnek előtte, az Atyának lényegéből született,*<br>és ember: az anyának lényegéből idő szerint született.                                                                           |
| 30      | Perféctus Deus, perféctus homo*<br>ex ánima rationáli et humána carne subsístens.                                                                                               | Tökéletes Isten, tökéletes ember:*<br>értelmes lélekből és emberi testből álló.                                                                                                             |
| 31      | Æquális Patri secúndum di­vi­ni­tátem,*<br>minor Patre secúndum hu­ma­ni­tátem;                                                                                                 | Egyenlő az Atyával istensége szerint,*<br>kisebb az Atyánál embersége szerint;                                                                                                              |
| 32      | Qui, licet Deus sit et homo,*<br>non duo tamen, sed unus est Christus.                                                                                                          | Noha Isten és ember,*<br>mindazonáltal nem kettő, hanem csak egy a Krisztus.                                                                                                                |
| 33      | Unus autem non conversióne di­vi­ni­tátis in carnem,*<br>sed assumptióne humanitátis in Deum.                                                                                   | Egy pedig: nem az istenségnek testté változásával,*<br>hanem az emberi természetnek Istenhez való fölvételével.                                                                             |
| 34      | Unus omníno, non confusióne substántiæ,*<br>sed unitáte persónæ.                                                                                                                | Egy: nem a természeteknek egybeelegyítése által,*<br>hanem a személynek egyessége által.                                                                                                    |
| 35      | Nam sicut ánima rationális et caro unus est homo,*<br>ita Deus et homo unus est Christus;                                                                                       | Mert miképpen az értelmes lélek és a test egy ember,*<br>úgy az Isten és ember: egy Krisztus.                                                                                               |
| 36      | Qui passus est pro salúte nostra, descéndit ad ínferos,*<br>tértia die resurréxit a mórtuis.                                                                                    | Ki üdvösségünkért szenvedett, poklokra szállott,*<br>harmadnapra halottaiból föltámadott.                                                                                                   |
| 37      | Ascéndit ad cælos, sedet ad déxteram Dei Patris om­ni­po­téntis,*<br>inde ventúrus est iudicáre vivos et mórtuos;                                                               | Fölment mennyekbe, ül a mindenható Atyaistennek jobbján,*<br>onnan lészen eljövendő ítélni eleveneket és holtakat;                                                                          |
| 38      | Ad cuius advéntum omnes hómines resúrgere habent cum corpóribus suis,*<br>et redditúri sunt de factis própriis ratiónem;                                                        | Kinek eljövetelére minden embernek föl kell kelni testükkel együtt,<br>és számot kell adni tulajdon cselekedeteikről;                                                                       |
| 39      | Et qui bona egérunt, ibunt in vitam ætérnam,*<br>qui vero mala, in ignem ætérnum.                                                                                               | És akik jót cselekedtek, örök életre mennek,*<br>akik pedig gonoszt, örök tűzre.                                                                                                            |
| 40      | Hæc est fides cathólica,*<br>quam nisi quisque fidéliter fir­mi­térque cre­díderit, salvus esse non póterit.                                                                    | Ez a katolikus hit,*<br>melyet ha valaki híven és állhatatosan nem hisz, üdvösségre nem juthat.                                                                                             |
# Kommentár

1. \[41.] Mi az üdvösség?
	- Ő a mindenekfölött szépséges Isten, a lényegileg szép szépség, a végtelen ékesség, akit szemlélni igen gyönyörű, ízlelni igen édes, birtokolni igen élvezetes, mert benne minden lehetségesség eljut a megvalósulásig, minden képességünk természetfölötti módon beteljesedik, és minden vágy úgy teljesül, hogy semmilyen kívánt jó nem hiányozhat örökre, semmilyen utálatos rossz meg nem maradhat. (41.) \[[moly.hu](https://moly.hu/idezetek/2062657) (saját)]
2. \[41.] Mi a kárhozat? Örök tűz, éjsötét alvilági tömlöc, örök gyötörtetés.
3. \[42.] Mi az egy Isten? Első ok, igazság, tiszta létezés, szépség, boldogság, édesség stb. Mi a Szentháromság? Az önnön létét az Igével megosztó Isten, s a teljes természetét a szeretettel megosztó Atya és Fiú. A bölcsesség a Fiú eredendő elve, a szeretet a Léleké; a Fiú az atyai akaratból származik, a Lélek a másik két személytől. A személyes hármassága nem zárja ki az isteni lényegből az egységet, egyszerűséget, mérhetetlenséget, örökkévalóságot és változhatatlanságot, viszont magában foglalja a termékenységet, szeretetet, nagylelkűséget, egyenlőséget, rokonságot, hasonlóságot és elválaszthatatlanságot. Végtelenségükben nincs hozzájuk fogható, ezért csak egyetlen isteni lényeg létezhet, melyben a három személy tökéletesen összeillő, egy és oszthatatlan.
4. \[46.] Miért kell több személyről beszélni? Mert Isten önközlése és szeretete feltételezi a különböző személyek létét – a tőle született Fiúét és a kettejük által lehelt Szentlélekét. Az Atya tulajdonsága a nemzés, ő nem-született, nem kap semmit. A Fiú tulajdonsága a születés, ő csak az Atyától van. A Szentlélek tulajdonsága a származás, ő egyszerre az Atyától és a Fiútól van. Ezek nem kegyelmi ajándékként kapják, hanem az isteni természet sajátosságából, lényeg szerint. A lényeg (substantia) ugyanis azonos.
5. \[48.] Még a személyek különbözőségéről. Lérins-i Szent Vince szavaival (lábjegyzet hozza a *Commonitorium* 13-ból, összehasonlításképpen Krisztus kettős természetével – és vö. itt a 34. cikkely magyarázatával is!): 
	- Istenben egy lényeg van, de három személy; Krisztusban két lényeg, de csak egy személy. A Szentháromságban, van másvalaki és másvalaki, de nincs másvalami és másvalami; a Megváltóban van másvalami és másvalami, de nincs másvalaki és másvalaki. (*Patrologia Latina* 50:655)
6. \[49.] A személyek egyenlőségéről: bár az Atya önmagától létező, a Fiú pedig képmása (Zsid 1, 3), egyenlőek dicsőségben, fölségben, boldogságban – mert gyönyörködésben – mert szeretetben – mert tökéletességben is, s ennélfogva bölcsességben, hatalomban, dicsőségben, jóságban és örök boldogságban is.
7. \[50.] A három személy megkülönböztetésében nincs alá- vagy fölérendeltség, hiszen lényegüknél fogva egyenlőség van köztük – "amelyben az egység nem enged a sokaságnak és a sokaság nem haladja meg az egységet." \[51.]
8. \[51.] Nem-teremtetettként úgy tartozik össze az Atya és a Fiú – aki a szellemi és nem-született fényből jött elő –, ahogy a Nap és a sugara örökkévalón összetartozóak. A Szentlélek is az Atyából és Igéjéből meríti tökéletességét és eredetét. Az Ige nem mint Isten, hanem mint Ige való az Atyától, a Szentlélek is mint Szentlélek való kettejüktől, sőt, az Atya is mint Atya való önmagától. Mivel mindhárom nem-teremtetett, ezért mindhárom teremtő is (Ter 1, 1; Sír 24, 12, Ter 1, 16).
9. \[53.] Az Atya mérhetetlen, de nem is anyagilag végtelen, hanem formailag, ő minden kezdet kezdete – s amint örökkévalósága szerint határtalan, úgy nagysága szerint is végtelen. "Az isteni személyekben minden tekintetben megfelelés \[identitas] és teljes egyszerűség van" \[54.], s mindent egyenlőképpen birtokolnak úgy, hogy "a három nem birtokol semmivel sem többet, mint akár az egyik maga" \[54.].
10. \[55.] Örökkévaló az Atya, mert változhatatlan (1Tim 6, 16), s egyedül ő egyszerűen (nem származtatott tulajdonságként) örök. Minden más csak részesedik Isten változtathatatlanságából, és mindörökre megmarad (_aeternitas_ vs. _aeviternitas_, _Summa Theologica_ I, q. 10, a. 4.). Az egység révén a Fiú és a Szentlélek is örökkévaló.
11. \[56.] Isten nem három örökkévaló, mert nem a személyek hármasságában álló istenség nem a személyekből tevődik össze.
12. \[56.] Isten nem is három nem-teremtetett, mert "egyedül van önmagától" (!). Isten nem is három mérhetetlen, mert ha összehasonlíthatóak lennének, akkor egyik a másikat bennfoglalhatná, ezért egyik mértéke a másikat meghaladná, tehát lehetetlen, hogy többen egyszerre legyenek mérhetetlenek. Ám az Atya létezésének módja, mivel ő a másik két személy eredete, elsődlegesebb, mint a másik két személyé, s a Fiúé is elsődlegesebb, mint a Szentléleké, s sorrendiségben van köztük különbség, ám mindhárom a teremtett létezők egyetlen kezdete.
13. \[58.] Az Atya mindenhatósága akaratában (Bölcs 12, 18), bölcsességében (Jób 12, 16), halhatatlanságában (1Jn 5, 20), igazságában (Róm 3, 4), örökkévalóságában (Bár 3, 25) és irgalmában látszik (1Kor 1, 3). A Fiú mindenható, mert ő az Atya bölcsessége (1Kor 1, 24; Kol 2, 3), a bölcsesség teljessége pedig nem kölcsönösen feltételezi a hatalom teljességét. A Szentlélek is mindenható a személyek egysége miatt. A három személy számára ugyanaz a lenni, mint élni, mint megérteni, s mint képesnek lenni; vagyis a bölcsesség, a hatalom, a lényeg, a nagyság és az örökkévalóság ugyanaz.
14. \[60.] Az isteni lényeg végtelen egyszerűsége folytan a személyek teljesen egyenlők és egészen hasonlók. (Sok önismétlés.)
15. \[61.] Isten az Atya, a megvalósult és változhatatlan értelem, aki bölcsességével mindeneket a létbe vezet, aki mentes minden puszta képességtől, a legelső létező, akinek sajátja, hogy másokat mozgasson. A megvalósulás megelőzi a képességet, Isten tiszta megvalósulás. Isten nem test, mert bár a testben megvan a képesség, de összetett (végtelenségig osztható). Isten bibliai jelzői csupán antropomorfak (vö. _ST_ I, q. 1. a. 9.; \[Ar.] Dénes: _De divinis nominibus_ 9.). A Fiú és a Szentlélek is Isten, mert egyik személy sem birtokol többet vagy kevesebbet, mint egy másik.
16. \[63.] Nem három Isten, hanem egy, hiszen ha részekre osztható lenne, nem lenne örök, igazán boldog és mindenható.
17. \[64.] Úr az Atya, aki mindenek fölött szabadon rendelkezik (Eszt 13, 9), bölcsességét senki el nem kerülheti (Sír 23, 27–29), jósága minden teremtményt saját céljára és beteljesülésére igazgat, és változhatatlansága miatt egyformán és szüntelenül kormányoz. Szabad, megkérdőjelezhetetlen (Préd 8, 4), szabadon könyörül (Róm 9, 18), tőle száll alá minden adomány (Jak 1, 17). Úr a Fiú, aki bölcsesség, erő, boldogság, édesség, kedvtelés, szentség, jóság, aki mindent kellemesen elrendez (Bölcs 8, 1). Úr a Szentlélek, aki jóság, szerethetőség, édesség, aki még az isteni titkoknak is a mélyére hatol (1Kor 2, 10) – "mint az ide-oda hullámzó tenger, szerettei között – mindegyiknek saját szüksége és méltósága szerint – szüntelenül áradó; és midőn visszaárad, mindeneket magához vonz, betöltvén és gazdagítván mindazokat, akik birtokolják és képesek befogadni." \[65.]
18. \[66.] Nem három úr, hiszen mindegyik személyben egyetlen istenség van. (Sok önismétlés.) "\[…] a Szentlélek mint vég nélkül való végtelen végcél az Atyától és a Fiútól öröktől fogva származik és ered." \[66.] Az istenség egésze lakik az Atyában, egésze a Fiúban és a Szentlélekben is. Egy Úr, ő, akinek a szabadságát senki sem nyomja el.
19. \[67.] A katolikus vallás tiltja három Úr vallását. Az Új- és az Ószövetség is azt bizonyítja, hogy ez egy (5M 6, 4; 6, 13; Mt 4, 10).
	- Az Istenben ez a név: "személy", viszonyt jelent, mint olyan dolgot, ami az isteni természetben áll fönn. Mivel tehát Istenben több valódi viszony létezik, szükségképpen következik, hogy ebből több áll fönn az isteni természetben, ti. benne több személy van, akik lé\[⏎]nyegük szerint azonban nem különböznek az isteni lényeg fölfoghatatlan egyszerűsége miatt. \[67–68.]
20. \[68.] Az Atya – boldogságos, édes, szeretetreméltó, kívánatos, boldog, édességes életet élő, a megvalósult és tisztaságos élet, az élet teljessége, gazdagság és kedvtelés, kiválóság, kezdet, önmagában és önmagától való jóság, "mert ő nem másban létezik, de minden más benne létezik" \[68.] (Eszt 13, 9–12), mindenütt jelenvaló, mindenhol egészen teljes, oszthatatlan, testetlen, határtalan, egyetlen örök és végtelen létező, mindenek előtt létező (Zsolt 89, 2) és mindeneket túlhaladó, láthatatlan, kimondhatatlan, felfoghatatlan, lényege szerint Atya (nem mástól nyeri atya voltát), egyedül a Fiú ismeri, s akinek ki akarja nyilatkoztatni (a Szentlélek), teremtetlen, nem-született. Az istenségben "találunk nem kezdettől való kezdetet és kezdettől való kezdetet." \[70.] Az Atya a Fiú és a Szentlélek tekintetében nem-született kezdet.
21. \[71.] A Fiú – az Atya Igéje, aki az atyai szívből öröktől fogva tör elő (Zsolt 44, 2), változhatatlanul belsőleg megmaradó, az isteni értelem kisugárzása, a láthatatlan Isten képmása (Kol 1, 15), a nem-született Atyának alakja. A mennyei szózatban (Mt 3, 17; 17, 5) nincs megosztás, hanem a kölcsönös tartalmazásnak felel meg (Jn 14, 10; 9). Krisztus nem Isten Fiává _vált_ (_assumptio_, adopcionizmus). A Fiúnak élete van önmagában, úgy, hogy az Atyának nincs valamely része a Fiúban (vö. Jn 5, 26; 16, 15; 17, 10; Kol 2, 9). E születés titkát csak ők ismerik. A Fiú – "ivadék" _(proles)_. Az Atya végtelenül és szüntelenül nemzi a Fiút, mert Isten változhatatlan. Lehetetlen, hogy ne szeresse a vele egylényegű Fiút, aki vele együtt örökkévaló. De adott neki önmagában való létet, hiszen teljes isteni létét adta neki (Jn 10, 29). Az Ige pedig nemcsak az Atya gondolata, de minden teremtett létező elve és mintája is. Arius hazudta, hogy az Ige teremtmény, hiszen magába foglalja a teljes istenséget.
	- Önmagát teljesen és mindörökké fölfogván és megértvén, önmagáról alkotott fogalmát _(conceptus)_ belsőleg a lehető legtisztábban előhozza, kifejezi és előadja, miként teszi azt sugaraival a nap. Ez a kifejezés vagy önmagában belsőleg kimondott szó az ő Igéje, aki „kezdetben nála volt” (Jn 1, 1), az ő Fia és képmása (2Kor 4, 4). \[74.]
	- \[…] mivel az Atya az értelem egyetlen aktusával, teljességgel és tökéletesen tisztán fölfogja önmagát és minden mást, egyetlen Igéje által önmagát és minden mást tökéletesen kimond, úgy, hogy teljes természete, kiválósága vagy fönsége és tökéletessége egészen benne foglaltatik, megjelenik és fölragyog ebben a vele egyként örökkévaló egyetlen Igéjében, ezért Igéje nem csak az ő tökéletes és természetes képmása, de egyben minden teremtett létező mintája és elve is. \[76.]
22. \[76.] A Szentlélek az Atyától és a Fiútól van, mert a köztük levő lényegi szeretet, melyet lehelnek, teremtetlen. "Ő mindkettejük édes ölelkezése" \[77.], aki kettejüktől mint egyetlen eredetből fakad, "hasonlóképpen, mint ahogy az érzékekkel fölfogható világ \[…] a \[…] legmagasztosabb Háromságból mint egyetlen forrásból áradt ki" \[uo.]. Egyek az akaratban, a lehelése "értelmi, szentséges és immanens aktus" \[uo.], az Atya és a Fiú egymás iránti igenlése és szeretése, melyben nincs megkülönböztetés, csak egység és azonosság. Ez a lélek adatott a prófétáknak, Keresztelő Jánosnak, az apostoloknak és a híveknek az ajándékok és szolgálatok sokféleségében. Csak az kapja, aki kész befogadni, és kiérdemelte. Ő reményünk vigasza a világ végéig, "ő az értelem fénye és a lélek tündöklése." \[79.] A parancsolatok révén kell őt megtartani. A Szentlélek nem születik az Atyától, mint a Fiú, hanem származik, mégpedig az Atya és a Fiú egymás iránti örök szeretetéből és egymás (és önmaguk) igenléséből, "mintegy szerető vágyakozásból, az akaraton keresztül" \[81.]. Az Atyától kap minden létezést és isteni tulajdonságot, akár a Fiú. Mi a Fiúban nyerjük el örökbefogadásunkat, vele vagyunk társörökösei, benne teremtetünk újjá – a Szentlélekben pedig megújíttatunk, és megjelöltetünk lelki pecséttel. Ez a Lélek minden más személy előtt Szent – minthogy Istenhez tartozó.
	- Hacsak az emberi lélek ezeket nem a hitből meríti, meglesz ugyan benne az a természet, hogy megértse Istent, de nem lesz meg \[79.] benne a tudás fénye. \[78–79.]
23. \[82.] Csak egy személy származhat egyetlen személytől, különben a származottak nem kapcsolódnának közvetlenül egymáshoz. Ugyanígy csak egy személy származhat két személytől. Így mindkét létezés vagy személy közölhetetlen.
24. \[83.] Amint már korábban tárgyalta, az isteni tulajdonságok tekintetében a Szentháromságban azonosság és végtelen egyszerűség van. "Egymáshoz való hasonlóságuk teljes, egész és határtalan," \[83.] "\[b]ennük teljes a közösség és gyönyörűséges a szétáradás, sőt örökkévaló a végtelen jó közöltetése és adományozása." \[84.] Egyek egymás tökéletes ismeretében és szeretetében. "De minél nagyobb a kölcsönös szeretet, annál édesebb az egység és egymás élvezése." \[84.] Az Atya végtelenül kedvét leli a Fiúban, és a Szentlelket szemlélve örvend benne.
25. \[85.] Az Atya a Fiú felé fordul örök szeretettel, a Fiú pedig az Atya felé. Ugyanígy fordul az Atya és a Fiú a Szentlélek felé, amaz pedig kettejük felé.
	- Szemlélje most minden odaadó lélek, hogy milyen forró, fölfoghatatlanul és határtalanul lángoló és heves szeretettel szereti, öleli át és szorítja magához az örök Atya a vele egylényegű, egyenlő és egyként örök egyszülött Fiát, akiben meglátja a hozzá mindenben hasonlót, egyenlőt és az atyai szívéből származót; aki olyan közel áll hozzá, hogy vele egyazon lényegű, vele egészen közli önmagát, akibe kiárasztja istenségének teljességét, s akiben örök szeretettel szeretve látja önmagát! \[85.]
26. \[86.] Akinek mindez nem okoz gyönyörűséget, "az Istent nem szereti, hanem hálátlan és nemtelen." \[86.] Ha uraknak illik nagylelkűen szolgálni, "éspedig annál őszintébben és hűségesebben, minél igazságosabb és kiválóbb" \[uo.] mennyivel inkább kell szentséggel és méltányossággal Istennek szolgálni. Ha pedig Istennel egyesülni akarunk, "illik arra törekednünk, hogy szentek és igazak legyünk" \[87.], hozzá hasonlóak. Istentelenség, ha az isteni tökéletességről lemondunk, "belekeveredvén a test gyarlóságaiba és minden más földi bűnbe," \[uo.] és csak szavakkal tiszteljük Istent, pláne, ha szívvel, ajakkal és tettekkel is semmibe vesszük őt.
27. \[87.] Az üdvösség érdekében hinni kell Jézus Krisztus megtestesülését is. A megtestesülés teológiája – Szűz méhe, emberi természet, örök szövetség, halált hozó vétek, ördögi cselvetés, visszahelyezés, közvetítő, idők teljessége, szolgai forma, erőtlenség által, helyreállította, az ember ismét csak Istennek van alávetve, megelőző emberszeretet, emberi alakot öltött, leszállt, romlandó testté lett, egyedül az ő szeretetének mérhetetlenségéből. Csak hit által lehetünk eme megtiszteltetés részesei.
	- Mert ha valamely más természeten keresztül lett volna az ördög legyőzve s Isten hatalma alá vetve, az ember pedig \[89.] megváltva, az ember annak tartozna köszönettel mint megváltójának, mindörökre lekötelezve, s így azt a korábbi méltóságot nem nyerte volna vissza, amellyel egykor csak Istennek volt alávetve. \[88–89.]
	- \[…] a fönséges Isten a szennyes hamuért megvetendő féreg lett és a legfőbb mennyei magasság leszállt a mi halandóságunknak rémisztő és bűzös börtönébe, magára véve természetünket mint magasztos istenségének köpenyét! \[89.]
	- Aquinói Szent Tamás klasszikus értekezése szerint ezek a szenvedélyek, ösztönszerű reakciók vágyakozó *(concupiscibilis)* és indulati, haragvó *(irascibilis)* jellegűek lehetnek, az előbbi csoportba tartozik a szeretet és a gyűlölet, a vá\[90.]gyakozás és az ellenszenv, az öröm és a bánat, míg az utóbbi kategóriába sorolandók a remény és a kétségbeesés, a bátorság, a félelem és a harag (cf. *Summa Theologica* I-II, qq. 22–48). Ami Krisztust, a megtestesült Istenfiút illeti, az Angyali Doktor – Szent Jeromos szóhasználatával élve – elő-szenvedélyekről *(pro-passiones)* beszél. „Tudnunk kell azonban, hogy ezek a szenvedélyek másként voltak Krisztusban, mint bennünk, és három okból. Elsőként, ami a tárgyat illeti, hiszen ezeknek a szenvedélyeknek többsége bennünk meg nem engedett dolgokra irányul, ami nem volt meg Krisztusban. Másodszor, ami az eredetet illeti, mivel ezek a szenvedélyek bennünk gyakran megelőzik az ész ítéletét, de Krisztusban az érzékelő vágyakozás minden indulata az ész rendelkezése szerint ébredt. Ezért mondja Ágoston (*De civitate Dei* XIV, 9), hogy »ezeket az indulatokat, a kegyelem biztos rendelkezéséből, Krisztus akkor vette föl lelkébe, amikor akarta, épp úgy, amint akkor lett emberré, amikor akarta.« Harmadszor, ami a hatást illeti, mert bennünk alkalmasint ezek az indulatok nem állnak meg az érzékelő vágyakozásban, hanem magukkal rántják az értelmet, ami nem volt meg Krisztusban, hiszen saját rendelkezése szerint az emberi testhez \[91.] természetszerűleg hozzátartozó indulatok úgy maradtak meg az érzékelő vágyakozásban, hogy az értelmet ez semmilyen módon sem akadályozta abban, hogy megtegye, ami helyes. Ezért mondja Jeromos (a Mt 26, 27-ről), »a mi Urunk, hogy a fölvett \[természet] valóságát bebizonyítsa az embereknek, igazán elszomorodott, ugyanakkor – nehogy a szenvedély eluralkodjék lelkében – elő-szenvedély által értendő a kijelentés, miszerint 'kezde bánkódni és szomorkodni'.« Ezért hát tökéletes \[beteljesült] szenvedély alatt azt értjük, ha eluralkodik a lélek, azaz az értelem fölött, viszont elő-szenvedélynek nevezzük azt, amikor az érzékelő vágyakozásban veszi kezdetét, de végül nem lép túl rajta.” (*Summa Theologica* III, q. 15, a. 4) \[89–91., 78. lj.]
	- Hát nem isteni-e, hogy az Isten Igéje, az Atya ragyogása, az örökkévaló világosság fényessége, akinél nincs semmi tisztább, semmi ragyogóbb, semmi lelkibb, mégis romlandó testté lett, melynél nincs semmi alávalóbb, sötétebb, tisztátalanabb és nyomorúságosabb; s hogy lett, aki által mindenek lettek, és miköztünk lakozott, akik ősszüleink bűnbeesése miatt a gyehenna fiai vagyunk? \[91.]
	- Hogy azonban láthassák, az Isten Igéje testté lett: testet öltött magára, de nem változott testté; fölvette az emberi természe\[93.]tet, de az istenséget el nem hagyta. \[92–93.]
28. \[93.] Az igaz hit tehát vallja, hogy Jézus Krisztus Istennek Fia (ld. a szentháromságtani részt), Isten (ld. szintén fent) és ember. A kérdés az volt, hogy ki váltsa meg az emberi nemet: az egyszerű embert a bűn beszennyezte, így adósa Istennek, maga is kiengesztelődésre szorul – Isten viszont nem lehet, mert nem ő vétkezett. A megoldás tehát a bűntől mentes Isten-ember, aki nem kötelességből, hanem illendőségből – Isten könyörületéből – váltott meg minket.
	- Mivel a büntetés fájdalmát Isten dicsőségére az Isten igazságossága vezette be a világba, a rossz pedig a jó rendjétől való eltávolodásból fakad, ezért van, hogy \[98.] ő szenvedésre képes természetünket, jóllehet a bűntől mentesen, magára vette. \[97–98.]
29. \[98.] Ismétli azt, amit a Fiú Isten örök születéséről mondott, majd részletezi ember-voltának célját: hogy "ami elveszett, megkeresse, gyógyítsa a félholtat, megvilágosítsa a vakot, és a Teremtő ellen lázadót visszahívja a békességre" (98.), az emberi természet felvételével emberként ütközzön meg az ellenséggel, s isteni természetével újjá tudjon minket teremteni; halállal győzze le a halál által rajtunk uralkodót, s példát mutasson alázatból nekünk, megváltottaknak. A Szentíráson belül nem vigasztal semmi úgy, mint az emberiség megváltásának misztériuma \[!]. Vérével váltott meg minket a Sátán szolgaságából. Megváltásunk örömünk, bűntudatunk bánatunk. Krisztus a közvetítő Isten és ember között (1Tim 2, 5). Méltatja a Szűz erényét, "aki egyetlen igenjével érdemesnek találtatott az elveszett világ megsegítésére" (102.) stb., hogy a "csodálatos csere" *(admirabile commercium)* létrejöhessen, Krisztus magára vegye emberségünket, hogy részesülhessünk istenségében. Hosszan taglalja Mária egyszeri különlegességét és méltóságát, hogy szentségével egyedül volt alkalmas arra, hogy "az örök Királynak trónusát" megközelíthesse. Mariológiai tételeket is kimond: "romlatlanságát" a szülés után is megőrizte \[s idézi Clairvaux-i Szent Bernát homíliáját, *Ad Beatam Virginem Deiparam, sermo panegyricus;* PL 184:1011D]. Isten időzítését méltatja: már a teremtéstörténetben (Ter 3, 15) utalt a megváltásra. Tárgyalja, hogy Jézus születése "újfajta születés" (107.) volt, hiszen a fogantatást elkerülte a "tisztátalan vágy" (szex), így a szolgai forma mentes volt a szolgaság állapotától. A Sátánt ezzel a trükkel tudta legyőzni, mert az emberi természet "megtévesztette az elbizakodott ellenség fortélyát", alávetettséget sugallt, ám benne a Sátán azt vádolta, akit nem volt miért, és eltépetett az adóslevél.
	- Eljött tehát a testben, e világban zarándok lett, hogy helyreállítsa, ami összeomlott, megvilágosítsa a ho\[99.]mályost, visszahívja a tévelygőt, megváltsa az elveszettet. \[98–99.]
	- Nem lehet értéktelen az, amiért az élő Isten Fia saját \[101.] vérével fizetett. \[100–101.]
	- Újfajta születéssel jött a világra, mert a sértetlen szüzesség a tisztátalan kívánságot nem ismerte, a lényeget szolgálta: test született testtől, de nem testileg, hanem titokzatos és fölfoghatatlan fogantatással; a halandó női testből isteni utód származott. \[107.]
	- Az ősi fertőzéseitől megtisztult természet visszatér egykori méltóságához, a halál lerontja a halált, a születést megújítja a születés, mert a megváltás megszünteti a szolgaságot, a nemzés megváltoztatja az eredetet, és a hit megigazítja a bűnöst. \[109.]
30. \[109.] Úgy egyesítette magában a két természetet, hogy egyik sem szenvedett csorbát. Isteni természetének köszönhető pl. mennyei tanítása, csodái, szentséges életvitele, lelki nevelése, az új törvény megalapítása és "a szokatlan életvitel tökéletessége" (111.), melynek révén a halandók a hit fényében megismerjék az üdvösség útját.
	- \[…] mindkét természetet olyan frigyben egyesítette, melyben az alacsonyabbat a megdicsőülés föl nem emésztette, a magasabb rendűt a fölvétetés le nem alacsonyította. \[110.]
	- És hogy megfizesse a mi állapotunknak adósságát, a sérthetetlen természet egyesült a szenvedni képes természettel, az igaz Isten és az igaz ember egységbe foglaltatott, hogy (amint az gyógyulásunkhoz megfelelő volt) az egy és ugyanazon közvetítő Isten és ember között az egyik szerint képes legyen meghalni, a másik szerint pedig képes legyen föltámadni. Mert ha nem lett volna igaz Isten, nem hozott volna gyógyulást; ha nem lett volna igaz ember, nem mutatott volna példát. \[110.]
	- Azért tehát az ő irántunk érzett szeretetének sokasága és ingyenessége szerint a mi gaztetteinknek gyógyítására saját drágalátos véréből ellenszert készített, amelyet ha sebeinkre helyezünk, gyógyulásban lesz részünk. \[111.]
31. \[111.] Egyenlő az Atyával istensége szerint, de kisebb embersége szerint, mert anyától vett kezdete van. Nem a test lett Igévé, vagyis nem az ember lett Istenné, hanem a fönség rejtőzött emberi törékenységbe. Embersége szerint kisebb volt még Anyjánál is, mert elfogták és kivégezték. Istensége szerint azonban minden, ami az Atyáé, az övé. (Jn 16, 15)
32. \[113.] A két természet "személyi és hiposztatikus" egységben van az egy személyben *(persona, suppositum, hypostasis)*. Elveti az eutükhianizmust (harmadik természet keletkezése) és a monofizitizmust (az emberi beolvad az istenibe). Krisztust Isten-embernek és ember-Istennek nevezzük, s joggal mondjuk, hogy benne az emberek látták Istent, valamint hogy "az ember teremtette az eget és a földet, alkotta az angyalokat, kormányozza a világegyetemet, a fönség székén ül, a Szentháromság trónusán, az Atyaisten jobbján mint az Atyával egyenlő." (114.)
33. \[114.] Nem az isteni természet vált testté, hanem az emberi természet Istenhez való fölvételével jött létre a kettő egysége – hogy "benne az egész emberi nem testileg megszentelve létezzen, hogy amiképpen \[…] mindenki elrejtezik őbenne, hasonlóképpen \[…] mindenkiben újra jelenvalóvá váljék." (115.) Méltatja és dicsőíti az Isten egyszülöttjét, hogy "míg ő Istenként testileg létezett, mi az Istenben a test által megújíttassunk." (116.)
34. \[116.] Az antropológiai definíciója kicsit más, mint a fentebb (9. lj.) kimásolt Lérins-i Szent Vince-idézet. Mindenesetre az egység nem a természeté, hanem a személyé, mégpedig a fölvevő isteni személyé.
	- Miképpen tehát az istenségben egyetlen lényeg van és három személy, azonképpen Krisztusban (éppen fordítva) csak egyetlen személy van és három lényeg, mégpedig az istenség, a lélek és a test. \[116.]
35. \[117.] Ahogy az emberben az értelmes lélek és a test különböző lényeg, de személyi egységet alkot, úgy alkot Krisztusban is személyi egységet az Isten és az ember. Az Ige nem szűnt meg Ige lenni a megtestesüléskor, hanem a test társult hozzá. A természetek egyesülése nem jelentett sem keveredést, sem a Szentháromság személyeinek növekedését.
36. \[118.] A végtelen Isten megsértése végtelen megvetést vont maga után, s ez végtelen kiengesztelést igényel. Ám "\[s]enki sem tud a bűnökért elégtételt adni, csak Isten, és senki sem tartozik ezzel, csak az ember" (119.), ezért volt szükség az Isten-ember megváltására. Ártatlansága miatt felajánlhatta szenvedését és halálát "bőséges elégtételt kínálva" (120.) a bűnösök haláláért. Pokolra szállása valójában a pokol tornácát jelenti, ahol az ősatyák a sötétségben és a halál árnyékában ültek (Ézs 9, 1; Lk 1, 79). Előrevetíti a kálvinista-arminiánus vitát a részleges megváltás megpendítésével. Feltámadásával pedig a testet mint szenvedni nem tudót és halhatatlant vette föl. Benne már most elkezdjük élni a jövendő életet, "a jövőbéli ember tehát még azelőtt föltámadt Krisztusban, mielőtt birtokba venné az életet az örökkévalóságban." (122.)
	- Minden sértést olyan súlyosnak kell tartanunk, amilyen méltóságot képvisel a személy, akit megsértettek. \[118.]
	- Ő nem mindenki fölszabadítására szállott alá, hanem csak azokért, akik az élő hitben vagy a hit titka által megerősítve hunytak el. \[121.]
37. \[122.] A mennybemenetel célja az volt, hogy helyet készítsen nekünk Atyja házában. Gonosz cselekedeteink ellenére a természet egysége (Krisztus testében való részesedés) garantálja, hogy részesedünk a mennyek országában. Az Úr szereti a saját testét. Az Atya jobbján ülés "az örök boldogság zavartalan békességében és az ő istenségének nyugodalmas trónján" való ülés – dicsőség, boldogság és bírói hatalom birtoklása. Erről szól az *Optatus votis omnium…* kezdetű ambrozián himnusz (Déri Balázs ford.: "Ó, mindeneknek nagy öröm / hogy ki a Szűztől született…" \[124.]). Mennybemenetele kifejezi vállalt megaláztatásását és nekünk ajándékozott magasztosságát.
	- Krisztus emberségében valóban benne van a mi testiségünk, a mi vérünk és részesedésünk. \[123.]
38. \[126.] Végül minden embernek "föl kell kelni testükkel együtt" (126.), hogy számot adjanak cselekedeteikről. A Megváltót egyszersmind Ítélőbírónak is látnunk kell.
39. \[127.] Az örök élet "az isteni lényeg tiszta, közvetlen és boldogító látásából, illetve az isteni örök és végtelen jóság teljes és édes élvezetéből áll." (127.) A pokol pedig az örök tűz, sötét alvilági börtön, a gonosz lelkek gyötrelmes társasága, a szüntelen kimondhatatlan kínzások helye. A pokolba és a tisztítótűzbe vetett hit motivál a bűnök elkerülésében.
40. \[128–129.] A záró átok a poklot helyezi kilátásba azok számára, akik nem hiszik a fenti tételeket.
	- Hogy tehát elkerüljük a kárhozottak keserveit, és elnyerjük a választottak kimondhatatlan boldogságát, és mindörökre üdvözülhessünk, itt és most, a kellő útmutatás birtokában, megerősítve és a hitben kitartva, kezdjük el lélekben és elmében Istent dicsérni, hogy a gyönyörűséggel teljes Istent szemtől szemben szemlélve eljussunk az örök beteljesedésre Istennek minden választottaival, a Mindenhatónak dicséretére és dicsőségére, aki mindenekfölött fönséges és mindörökké áldott Isten. Ámen. \[129.]

"Isten önmagát teljesen közli \[…] a tőle született Fiúval" (46.) – Isten és az Atya itt összemosódik!


Istent már nem a bibliai jelzőkkel, nem a szabadítástörténetekkel jellemzi, hanem görög filozófián pallérozott elmével a testi örömökhöz hasonló beteljesedéshez hasonlítja.
Isten „édes” – a bibliafordításokban látványosan a KNV használja ezt a szót, bár a Neo-Vulgatával való összevetés figyelmeztet, hogy ebben a "dulcis", "suavis", ill. a főnévi "voluptas" szavak mosódnak össze.
Érdekes látni, hogy a filozófiai megalapozású teológiájába hány és hány helyen illeszkednek a bibliai hivatkozásai.

Ad 21. (74. o.) az öntudatra ébredés első, önmagának kimondott szava – a "vagyok"? Ezt a "vagyok"-ot mondja nekünk? Ez a "vagyok", amely küldte Mózest?
Vajon nem dől-e ez össze, ha igaza van Martin Bubernek, és nem is a "vagyok" a mi fejünkben az első öntudatos szó, hanem a "te-én"?

Az a teologikum, miszerint az Igének testté kellett lennie, hogy az embert erőtlensége révén szabadítsa meg, hogy így egyedül Istennek legyen alávetve, és ne egy újabb közbülső hatalomnak, nagyon emlékeztet engem a liberális nevelés alapelvére, mely szerint nem az a cél, hogy a fiatalokból jó követőket neveljünk, hanem az, hogy önálló, felelős embereket. Contra Pál, aki azt szeretné, hogy az ő követői legyünk, "miként ő Krisztusé" (bár meglehet, ez csak a szóhasználat miatt kihasználható). "Ti mind egyéniségek vagytok!"

A középkori teológiának van olyan híre, hogy túlzottan spekulatív, és hogy elszakadt a Biblia szövegétől. Ez a mű jó ellenpélda erre: tele van szentírási idézetekkel és utalásokkal. Egyáltalán nem rugaszkodik el a Szentírástól, hanem teológiáját annak alapjára építve mutatja be.

Jellemző, hogy Jézus emberi természetének kifejtésénél megfeledkezik az emberi természet leírásáról, és arról beszél hosszasan, hogy az isteni természet miként nyilvánult meg az emberin keresztül.

Érdekes elgondolkodni azon, hogy az Athanasiusi Hitvallás miért tűnt el az egyházi liturgiákból, pedig a protestánsok is sokáig használták.
