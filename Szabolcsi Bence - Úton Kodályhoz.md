---
author: Szabolcsi Bence
title: Úton Kodályhoz
publisher: Zeneműkiadó
place: Budapest
year: "1972"
startDate: 2024-04-03
endDate:
---
# Úton Kodályhoz … 5
(Bevezetés)

Szerző felidézi közös sétáikat 1920 és 24 között Tóth Aladárral Kodályhoz, amelyek során a „nagy dolgokat” megvitatták, zeneszerzőket, Kodályt is. Ezeknek a beszélgetéseknek az emlékéből merítette később az ihletet a kötetben szereplő tanulmányokhoz.
# Kodály ifjúsága … 7
## A nagyszombati diák

Galántán járt elemibe, már ott összeállt cigánygyerekekkel a „Zoltán malacbandája” (hatása: Triószerenád Op. 12.). Galántán magától megtanul csellózni is, hogy házi vonósnégyessel játszhasson Haydnt.

Nagyszombaton a hanyatló templomi kóruskultúra is inspirálta. Szabolcsi önmaga nevelőjének nevezi. Klasszikus műveltséget épít, még nem bibliásat – első dala 25 évesen is majd Nausikaát idézi. Ráébred saját felelősségére nem csupán az önálló véleményalkotásban, hanem a művészi önkiteljesítésben, sőt a pedagógiai ország-kiteljesítésében is. Nagyszombat latin épületfeliratairól ír díjnyertes dolgozatot. Horváth Cyrill könyve inspirálja a népköltészet kutatására. Szűkszavúvá válik, csak azt engedi nyilvánosságra, amit ezerszer megszűrt.

Tizenöt évesen készülnek első művei, klasszikus (Haydn) utánérzetekkel írt zenekari nyitányát az intézeti zenekar adja elő, a helyi lap is méltatja. Tizennyolc évesen az Esz-dúr trió már romantikus elemeket is használ. Ekkor fedezi fel Bachot is.

Már a legkorábbi művekben is észlelhető a „földi és égi szerelem” kettőssége és ezek harmóniája. Természetbarát, gyönyörködik a felvidéki tájban, s ilyen környezetben nyer ihletet számos zeneművéhez is. Felfedezi a magyar nyelv sajátos zeneiségét is.

„Világmagyarság” – Kodály jellemezte így Bartók művészetét; ezt a 20. sz. első felében kibontakozó, majd a közepén válságba kerülő magyar művésznemzedék után már csak egyedül ő hirdeti. Ez azonban már nem ifjúkorának története.

> [!cite] 11\. o.
> Minden művész számára elhatározó jelentőségűek az első öntudatlan benyomások, de talán még fontosabb az a pillanat, melyben először formálja őket öntudatos benyomássá; mert abban az első öntudatos fogalmazásban bizonyos értelemben benne lappang már a teljes élet programja. A fiatal Kodály számára sokat mond, hogy műveltségének első öntudatos benyomásai között ott szerepelnek a régi és új irodalom nagy mondanivalói; de még jellemzőbb, hogy ezeket a nagy mondanivalóját már önmaga szerzi meg magának. Mert mindenekelőtt önmaga nevelője.

> [!cite] 11\. o.
> … alapjában korán független az iskolától, független az iskola lompos-dogmatikus vallási nevelésétől is, s mindenütt maga akarja megkeresni az igazságot, melyben hihet és hinni fog. A bibliát még csak „messziről” ismeri – vele való igazi találkozása az érettségi utáni évekre vár –, de görögül tanul Homérosz kedvéért, …

> [!cite] 12\. o.
> … nyilván korán megtanulta a lényegre-tapintás, a kiválasztás, a megszűrés művészetét, korán érlelődött nemcsak művésszé, hanem gondolkodóvá és nevelővé is.

> [!cite] 12\. o.
> Ady Endrével egyidőben döbben rá, hogy Magyarország a félemberek, a tehetséges műkedvelők, a derékbatört ígéretek hazája; s akkor megfogalmazódik benne a félelmes fogadalom, hogy az ő műve azértis teljes mű lesz …

> [!cite] 13–14. o. [moly.hu](https://moly.hu/idezetek/2051639) (saját)
> Ki tudja, mi minden van ebben az országban, ami mostanáig rejtve maradt, amiről a mai nemzedéknek sejtelme sincs többé? Ki tudja, nem lappang-e magában a népben olyan hagyomány, mely egyszeriben kulcsa lehet a múlt, a jelen, a jövő ezer problémájának? Ismerjük-e való\[14.]jában Magyarországot, tudjuk-e, hogyan él és érez s mit őrzött meg számunkra a magyar nép?
# Kodály és az irodalom … 23

Kiterjedten alkalmazza a magyar költészet remekeit, közben pl. a Nausikaára azt mondja, „ezt a hangot Homérosztól tanultam”. A világlíra nagyjait is magáévá teszi, olasz reneszánsz versektől Kopernikusz-idézetekig. A versekben hallotta a melódiát; Balázs Bélában Wagnert. Gombocz Zoltán nyelvmelódiai kutatásokra akarta buzdítani. A beszédre hallja rá a dallamot, „ez a beszéddallam az ő ifjúkori dalaiból, az »Énekszó«-ból költözött át a »Kékszakállú várá«-nak színpadára" (26–27. o.). Beszélő és beszéltető zenét komponált, eszménye volt az emberi hang, így találta meg irodalom és zene végső egységét.

> [!cite] 27\. o. [moly.hu](https://moly.hu/idezetek/2051640) (saját)
> A beszéd, igen; Kodály Zoltán zenéje a nagy beszélő és beszéltető zenék közül való; nem hiába követelte meg énekeseitől elsősorban a tiszta és tagolt beszédet. Mély humanista meggyőződése sugallta, hogy a tiszta beszéd az ember megkülönböztetője, nevelője és nemesi oklevele; nem hiába irtózott mindentől, ami beszédellenes, kusza, zavaros és a szó eredeti értelmében „barbár”. Eszménye az emberi hang, a verbum hominis, a vox humana, s rajta keresztül az emberi méltóság volt, a klasszikus méltóság.

> [!cite] 27\. o. [moly.hu](https://moly.hu/idezetek/2051641) (saját)
> … hitt benne, hogy a zene az egész világról el tud mondani valamit, ami más művészetek előtt zárva marad: azt az elmondhatatlan s mégis elmondandó, azt az egyetlen és legfőbb mondanivalót keltette életre és szólaltatta meg egész élete művében.
# Kodály és a világműveltség … 28

Egyszerre tárta fel nemzete ősi hagyományait, és fedezte fel számára a világ kultúrájának egy sajátos tartalmát. Kopernikusz-idézettel dedikálta a *Nyári Esté*t és a *Szimfóniá*t, olasz kórusokhoz a korai reneszánszból válogat verseket. Mély- és magaskultúra: Biblia, a görögség, a középkor, a Kalevala, Goethe és a „hugenotta zsoltár” (Ps. Hung.). Összefogni Európa és Ázsia zenéjét – tanítványainak egyszerre hozta a régi magyar és klasszikus zenét és a kortársakat.

Számára a műveltség nem tudást jelentett, hanem élményt. A reneszánszban *a formák feléledése* vonzotta, a bécsi klasszicizmusban *a formák lezárulása* s *az élet összefoglaló képe,* a romantikában *a szenvedély szabadsága,* ennek a fékjét pedig *a néppel való találkozás*ban találta meg. Ez nem egyszerű találkozás volt, hanem *megérkezés* – ám ez egyszersmind *a minden néphez való hazatalálás* folyamatát is jelenti. Kodály zenéje „a mérték, a teljesség és a lezártság éber felelősségét” tanítja, „az emberi érettséget és méltóságot.” A *nép* legitimációjáért küzdött, zenészeknek a néppel való összefogásáért. Ugyanakkor a magyar és az európai hagyományokban való kettős elmerülést szorgalmazta.

> [!cite] 30\. o. [moly.hu](https://moly.hu/idezetek/2051642) (saját)
> Tudunk-e Európa és Ázsia kultúrája közt nem ide-oda hányódó komp lenni, hanem híd, s talán mindkettővel összefüggő szárazföld?

> [!cite] 30–31\. o. [moly.hu](https://moly.hu/idezetek/2051643) (saját)
> S ez a légkör fogadta már azokat is, akik 1920 táján Kodályt budai magányában felkeresték \[…] Itt adott a kezünkbe először régi magyar énekeskönyveket és új nyugati zenéket. Bornemisszát és Sztravinszkijt szinte egyidőben; és így nevelt és ösztökélt \[31.] és ébresztgetett bennünket Bach-hal és Cézanne-nal egyszerre.

> [!cite] 31\. o.
> Kodály számára mindez nem „olvasmánykultúra”, szobaműveltség volt, hanem közvetlen élmény, meglepetés, sőt reveláció; így is adta tovább tanítványainak, s mindnyájan úgy éreztük, már itt és ebben különbözött elődeitől és kortársaitól.

> [!cite] 34\. o.
> „A néphagyomány átélése nélkül magyar zeneszerző nem lehet senki – hirdette Kodály. – De Magyarország Európának is szerves része; annak hagyományaiban is benne kell élnie. Kelet és Nyugat ütközőpontján álló országnak, népnek élete és célja csak az lehet, hogy mind a kettőhöz hozzátartozzék, ellentéteiket magában kibékítse, egybeolvassza. *Ebből a szempontból értéktelen az a magyarság, amely nem európai, és számunkra értéktelen az európaiság, ha nem magyar is egyszersmind… Minél több közünk van az európai kultúrához, annál nagyobbra nő a magunké is.*”
# Kodály és a magyar népdal … 35

„A kérdés könnyű és egyben nehéz: mit látott, mit keresett Kodály Zoltán a magyar népdalban?” (35.) Mit látott Magyarországban? Ady korszaka, a konzervatív és a progresszív irányzatok kibontakozásának ideje, minden oldalon türelmetlenséggel. Kodály független maradt, Magyarországot elementáris népi kultúráján keresztül látta. A néphagyomány zenei magva a népdal. Szabolcsi tolsztoji hitvallást lát ebben: az egyszerű ember az igazság letéteményese, a klasszikus ember. A kudarcos magyar történelem helyett a népi kultúra ad új egységet a magyarnak. Célja a nemzeti önismeret és az egységes öntudat megteremtése. A népdal felől úgy épít föl zenei kultúrát, ahogy a nyugati zene épült a nyugati népzenére – ld. *Megkésett melódiák.*

Újfajta humanitásról beszél (nemzeti identitásról) és új nyelvről – ennek alapja a népzene, s benne az *emlékezet* és az *otthon* biztonsága. Kiemeli a népi emlékezet megtartó erejét, mely szellemi otthont teremt; otthon-levése zártságot jelentett, de ez épp zártsága révén maradandó, sajátos igazságát mindenkor, minden mesterséges módszerrel szemben meg tudja védeni. Kodály „egy egész világot látott meg a népdalban” (Tóth Aladár, ld. 42. o.) Minden nagy műfajt kipróbált benne – magyar operának a „Székely fonó” a megfelelője.

> [!cite] 36\. o.
> Az ő szemében egyre jobban kibontakozott egy mesebeli tündéri Magyarország képe, mely, mint Babits hirdette, „nem holt rög, hanem élő lélek”, – mely, dús és elementáris népi kultúrája révén – és csak ezen a réven – boldog lesz, egységes és oszthatatlan. Egységes és oszthatatlan, ha felismeri, milyen mérhetetlen kincset őriz hagyományaiban.

> [!cite] 36–37. o.
> De, hiszen mindez nem puszta hagyo\[37.]mány; ez a jövő, ha azt akarjuk, hogy a válságba került Európában a válságba került Magyarország megmaradjon.

> [!cite] 37\. o.
> Nem „stílus”-ról van itt szó, hanem sokkal többről: emberi magatartásról, világnézetről, – valamiről, ami a mai zenész-nemzedék számára érthetetlenné vált s voltaképp már a kortársak nagyrésze sem értette világosan: arról, hogy Kodály is, Bartók is – de Ady is, Móricz is, és jónéhány magyar elődjük – a tolsztoji hitvallást hirdették: az egyszerű ember az igazság letéteményese, belőle újul meg a költészet, a zene is; az egyszerű ember a klasszikus ember, művészete a klasszikus művészet.

> [!cite] 37\. o. Hoppá, politika?
> Kodály úgy érzi: mindaz, ami a *nemzet* életében töredék maradt, teljessé vált a *nép* életében; ami Magyarország történelmében nem sikerült, megromlott és eltorzult, kárpótlásként mindaz sikerült, összeforrott, egésszé vált népének kultúrájában.

> [!cite] 39\. o.
> Ez a nép – írja Kodály – „ezer év előtt már régi keleti kultúrából került ide s hozott magával valami keleti humanizmust, ami az európai léleknek egy és más tekintetben felette áll.” Sovinizmus, – de ez ad erőt egy magányos művésznek nemzedéknyi munka elvégzésére.
# Kodály és a melódia … 44

Bár a dallamosságot már a 19. század végén kezdték „konzervatívnak” tartani, Kodály melodikus zenét komponált élete végéig – ebben valóban a múlt szólal meg. Forrásai:

- a gregorián korális: Te Deum, Adventi ének, Ave Maria, sőt, Sírfelirat (zongora),
- a barokk: Három korál-előjáték, Prelúdium és fúga, Zrínyi Szózata (finálé),
- a bécsi klasszikusok, Schubert, Verdi, Debussy,
- a magyar népdal.

Anyaga hol ötfokú, hol abszolút sajátos (Bárdos Lajos szerint „heptatonia secunda”). „Hajlása legtöbbször melankolikus, de súlyokkal terhelten is szárnyaló és színes ragyogású.” (45.) A műfajok határai elmosódnak nála, a hangszerek énekelnek és az énekesek hangszerként szólnak. Dallamai hitelesen játszanak el korokat és helyeket, nem megjátsszák, hanem „kitalálják a valóságot” (Verdi): a 16. sz.-i magyar viszonyokat, az olasz reneszánszt, Shakespeare Angliáját stb. Melankóliája történelemszemléletében gyökerezik, vigaszt „a népben és az időben” (49.) talált – a Goethééhez és Erasmuséhoz hasonló vallásosságban, „az emberi szívben lakozó humánus Istent kereste teljes odaadással és bizalommal”, „később alighanem jobban közeledett a tételes religióhoz” (uo.).

A széles, diatonikus dallamok többsége mellett ott vannak a „szűk és fojtott »beszélő« dallamok” (50.) – pl. Triószerenád középtétele – mely elődje a bartóki „beszélő” dallamoknak (IV., V. vn., Zene húros… lassú tételei). Brahms és Debussy hangszeres melódiáinak a hatása fedezhető fel rajta (küln.: Adagio, Epigrammák, I. vn., Meditáció).

Jellemző rá az *anyagszerűség* (contra Beethoven, Bartók). Ő énekeltetni akarta az anyagot.

> [!cite] 44\. o. Ki mondta?
> „Ahol a zene tengelyében a melódia áll, ott a mű alaphangja óvhatatlanul konzervatív” – hirdette egy német esztétikus a múlt században.

> [!cite] 44\. o.
> Annyi bizonyos: az igazi melódia azért lehet melódia, mert valamit felhoz magával a múltból, – ott vibrál benne egy régebbi időszak élménye is.

> [!cite] 48\. o. [moly.hu](https://moly.hu/idezetek/2052649) (saját)
> … Kodály egész élet- és történelem-szemlélete alapjában melankolikus és rezignált, akárcsak Berzsenyié és Aranyé. „Az egész magyar történelemben együttvéve sincs annyi derű, mint a »Mesterdalnokok« egyetlen napnyi cselekményében” – mondotta egyszer a „Mesterdalnokok” hallgatása közben, – épp amikor a „Háry János”-on, a „magyar vígoperán” dolgozott.

> [!cite] 51\. o.
> Bartók Beethovenre hasonlított abban, hogy sokszor az anyag, az előadó-apparátus *ellen* komponált, legyűrt, idomította, kényszerítette, meggyötörte, olyan előadók számára írta, akik majd egyszer utánajönnek és megértik…

> [!cite] 52\. o.
> Bartók az időtlen természetben élt, Kodály az időben, a történelemben…
# Kodály és a hegyek … 53

A Szerző személyes emlékei. Kodály Hűvösvölgyben, majd a Rózsadombon lakott, szerette a kertet, szeretett a környéken kirándulni. Egész élete a szabad levegőhöz és a tájhoz, főleg a hegyekhez kapcsolódott. „Úgy is neveztük akkor őt néhányan: a hegyi varázsló.” (54.) Leveleiben számolt be – már egyetemista korában is – felvidéki kirándulásairól.

Ki kellett vonulnia a világból, kerülnie kellett az embereket, hogy feltöltődjön. A Szerző hegyi remetének látta őt a budai lakásában is. Ugyanakkor Kodály szerette a mozgást; a tornát, a kirándulást, a sétát. Gyakran kisétált Sándor Pál Völgy utcai villájába, ahol volt egy számukra fenntartott földszintes nyaraló.

Írásban rendkívüli széles látóköre, árnyalt látása érvényesült, „az önnevelés bravúrja, szakítás a provinciális félműveltséggel.” A '30-as években figyelmeztette Szabolcsit, hogy Németország eltakarja az igazi Nyugatot.

Élete utolsó 15 évében Galyatetőn érezte magát a legjobban. De a remete mégis kijött a hegyei közül, hogy a nevelés és a szervezés gigászi munkájába álljon.

> [!cite] 55\. o. Levélrészlet 1905-ből
> Írom e levelet a Csikóvár tetején, Pomázi Cyko János várának egykori őrtornyán ülve, pünkösd vasárnapján, a zsebemben talált papírom. Itt még nagyobb a csönd, mint nálatok. Csak egy madár szól néha; az is elhallgat hirtelen, mintha megijedne a saját hangjától. Majdnem a teljes nirvána. Hozzá a tudat, hogy órajárásnyira csak becsületes emberek vannak, to. bogarak és fák.

> [!cite] 56\. o. Levélrészletek, 1905-6
> „Szeretem az embert; ezt az emberszeretetet féltem az emberektől, azért kerülöm őket; már amennyire kerülöm…” \[…] „Már korán kezdett a belsőm védekezni a világ elől… Itt az én legjobb képem, a Karszt… És talán ezért is olyan nehéz engem érteni. Néha igazán azt hiszem, elvétettem az ajtót, mikor benyitottam ebbe a világba.”

> [!cite] 57\. o.
> 1919 ősze óta jártam fel hozzájuk, – attól kezdve, hogy Kodályt „fegyelmi úton”, a Tanácsköztársaság alatti „viselt dolgaiért” száműzték a Zeneakadémiáról; ott voltam növendéke, akkor már két éve. Nyugtalanított, kergetett valami ködös sejtelem, valami olthatatlan kíváncsiság, hogy többet tudjak róla, rejtelmes tanárunkról (nagyrészünk a zeneszerző-osztályban azt sem tudta róla, hogy komponál). De Kodály nagyon keveset beszélt önmagáról, – „első” kéziratát, a szólógordonkára írt szonátáét is puszta véletlenből fedeztem fel egyszer a zongoráján, reá való várakozás közben.
# Értékelés

Szabolcsi Bence öt évvel Kodály halála után írta ezt a néhány esszét. Célja részben a bevezetés, részben a személyes visszaemlékezés. Az első írás Kodály ifjúkoráról az első célt valósítja meg; az utolsó, „Kodály és a hegyek” kifejezetten a másodikat. A közbülső írások afféle méltatások, a témák igen tágak, a tárgyalás nem tudományos, hanem esszészerű: Kodály is az irodalom, Kodály és a melódia stb. Impressziót adnak a zeneszerző munkásságáról egy olyan ember tollából, aki csak 17 évvel volt fiatalabb nála, de már a tanítványa volt.

Csak elvétve fut bele a zenekritikai írások ama jelenségébe, hogy a művet nem ismerő olvasónak szavakkal próbálja meg érzékeltetni azt, amit csak hallani lehet (csak egy zenemű ismeretében lehet felhívni a figyelmet annak a tulajdonságaira, anélkül az meddő hivatkozás). Az írásokból azonban mindenképpen kiderül, hogy mely művek hallgatásával érdemes Kodállyal ismerkedni, s ezeket így az életművön belül elhelyezve, a jellemzések fényében tudatosan lehet figyelni. Erre nagyon jó a könyv.

A könyvön nem igazán érződik, hogy a szocializmusban íródott. A népdalok hatása kapcsán tesz olyan megjegyzést, hogy a „nemzet” bukott eszménye helyett a „nép” bizonyult elemi inspirációnak Kodálynál – ebben tetten érhető valami elvárás a retorika iránt. Nem részletesen, de rendszeresen méltatja Kodály egyházi műveit is, említi a bibliát (mindig így, kisbetűvel) a forrásai között (mondjuk nehéz is lett volna kihagyni), s kiemeli, hogy fiatal korában „az emberi szívben lakozó humánus Istent kereste teljes odaadással és bizalommal”, s csak mellékesen teszi hozzá: „később alighanem jobban közeledett a tételes religióhoz” (49.).

Egyedül az utolsó fejezet („Kodály és a hegyek”) okozott némi értetlenséget olvasás közben. Talán az emlegetett vallásos hivatkozások után szükségesnek érződött, hogy Kodály személyiségét valami olyan eszményhez kösse vissza, amit a kurrens ateista diktatúra is kénytelen volt elismerni? Vagy (és?) Szabolcsi számára fontos volt, hogy élete végén (mert egy évvel a könyv megírása után ő is elhunyt) személyes kötődésének, személyes Kodály-élményének is emléket állítson? Ez a fejezet mindenesetre Kodály természetszeretetéről szól, s a hegyekről, melyek Szabolcsi számára szimbolikus képei a kodályi léleknek, gondolkodásnak. Ír fiatalkori kirándulásairól, idézi leveleit, amelyekben az emberek közül való elvonulás szépségét és fontosságát érzékelteti. De – és itt tér át személyes visszaemlékezésre igazán – saját találkozásain keresztül Kodállyal mesél arról, hogy a szabad levegő a szabad beszélgetésekkel, a testmozgás és a budai séta a független személyiség integritásának megőrzésével tartozott össze. Kodály volt tanítványai számára „a hegyi varázsló”, a „remete”, aki viszont sosem volt emberkerülő, sőt, élete utolsó szakaszában a pedagógiai és szervezési munkák kedvéért lemondott zenei életművének még teljesebbé tételéről is.

Kellemes, rövid, de gondolatébresztő olvasmány. Megéri, ha rávesz a tényleges zenehallgatásra.