---
author: Széchey Rita
title: Szeretem őt
place: Kiskunfélegyháza
publisher: Parakletos Könyvesház
year: "2014"
isbn-13: 978-615-5141-54-6
language: Hungarian
startDate: 2024-11-20
endDate:
---
A részek nincsenek megszámozva a könyvben, csak vízszintes díszvonal választja el őket.

1. Glória Julival beszélget arról, hogy Gabesz szó nélkül faképnél hagyta … 7
2. Glória mereng Juliéknál az ágyban a vele megesett erőszakról … 9
3. Glória visszaemlékezik a Gábor sógorral folytatott lelkigondozói beszélgetéseire … 13
	- – Kislány, azt nem tudom garantálni neked, hogy jó döntést hoz, mert ebben szabad akarata van, ez rajta áll. De hogy nem maradsz egyedül, azt igen, mert az pedig Istenen és rajtunk múlik.
	  Magához húz, megpaskolja a vállam, mintha a bátyám lenne.
	  – Hm… piszkos ügy ez a szabad akarat. A labda most a férjed térfelén pattog, és te nem tudsz mit csinálni, neked most várnod kell. És ez… baromi nehéz. \[16]
4. Juli vágja Glória haját, s közben érvel amellett, hogy Gabesz egy nő miatt lépett le … 16
	- Úgy peregnek a napok, mint a rizsszemek, amikor Nagyanya válogatta őket. Egyformák, színtelenek, íztelenek. Gyűlölöm őket. Mi lesz velem? Mi lesz velünk? \[21]
5. Glória éjjel felébred, és azon töpreng, hogy megtartsa-e a gyereket … 21
	- Két perce pattant ki a szemem, és már tapasztalatból tudom, reménytelen ilyenkor visszaaludni. Úgy látszik, ilyen éjjeles nőci lettem. Éjjeliőr. Vagy éjjeli pillangó…
	  Feltápászkodom az ágyban, és elnevetem magam: Gabesz büszke lenne rám, bírja azokat, akik jó szóvicceket tudnak gyártani. \[21]
6. Glória tovább töpreng, és önvád kezdi gyötörni, Zákeus története jut eszébe … 24
7. Glória étteremben találkozik Gabesszel, aki beismeri, hogy csalta őt az utolsó fél évben. Elmélkedik a megcsalás határairól, aztán megtudja, hogy Gabesz nem is feküdt le a csajjal. Vívódik, hogy ezt mire vélje. Később Gabesz elmegy hozzá egy barátja esetét megbeszélni … 26
8. Glória elolvas két részletet Balázs és Ella között zajlott skype-beszélgetésből … 41
9. Glória hallgatja, amint Gabesz meséli, hogy Jézusnak mi volt a véleménye a képmutatókról – a Mt 23 és a Jn 8/1 alapján. Glória tovább olvassa a skype-részleteket … 44
10. Glória még mindig olvassa a csetrészleteket Balázs és Ella meg-megszakadó kapcsolatából, illetve Gabesz iránti ellentmondásos érzéseit elemzi … 50
	- Úgy félek, és dühös vagyok, hogy ilyen megtörténhet, aztán várlak, és mindig várom, hogy eljössz újra, hogy meglepsz. Várom, hogy hívsz, aztán azt remélem, hogy mégsem jössz, mert akkor talán végre kitisztulnak a dolgok…
	  Összevissza beszélek.
	  És nem tudom, miért vagyok ilyen peches, hogy életemben először igazán épp egy nős pasiba szeretek bele? Mondd, miért?! \[Ella üzenete Balázsnak, 53.]
11. Glória elolvassa Balázs és Ella utolsó csetes veszekedéseit és az utolsó szakítás üzeneteit … 54
12. Glória megérti, hogy Gabesznél nagyobb mélységben is voltak emberek. Elmegy otthonról, de Gabeszt nem küldi el … 57
	- Mert fájdalom ide vagy oda, azért mégiscsak velünk, a megcsalt feleségekkel történt az igazi szemétség, nem?! A pofánkba hazudás. Az elhagyás. Az egész disznóság. \[58]
13. Glória a Julinál töltött idő alatt ráébred, hogy korábban ő hagyta el Gabeszt érzelmileg, és egy férfi éretlen ahhoz, hogy egy ilyen helyzetben megálljon … 59
	- Vagy, ahogy Nagyanya mondta mindig, a Dante erdejébe… Ahol a férfiak érzelmes kamasszá válnak, lányom, és nemcsak az utat nem találják, de magamagukat sem. Mert öregedni nem nehéz. De szépen korosodni, méltósággal korosodni, az művészet, kislányom, és mondjuk csak ki az igazságot, a legtöbb férfi nem elég bölcs még a feladathoz ilyenkor. És ha nincsenek ott az okos asszonyok, kezükben egy hívogató, meleg fényű lámpással, ami hazavezeti őket, hát menthetetlenül eltévednek, lányom, aztán, később sem talál haza mind…
14. Glória randira hívja Gabeszt, aki a "Most múlik pontosan" szám szövegét papírhajóvá hajtogatva, mint a másik szerelmének szimbólumát, elengedi, majd az 51. zsoltár alapján prédikál arról, hogy az idegen szerelem mérgezett étel. Gabesz utána megmutatja Balázs levelét is, amiben részletesen leírja, hogy min is ment keresztül. Ebből megtudjuk, hogy a felesége elhanyagolta, ezért szippantotta be az érzelmi kapcsolódás Ellával, majd arról ír, hogy a helyzet ellentmondásai hogyan gyötörték. Gabeszt azonban megérintette László atya szájából a Péld 7, 23 és a Péld 5, 3, és Isten felé fordult, továbbá reméli, hogy Glória meg tud neki bocsátani … 61
	- Megy a nagy néphülyítés, hogy tovább kell lépni, ha valami nem működik, nincs ebben semmi különös, fáj egy kicsit, oké, de azért nem kell belehalni, ez a normális. Pedig, ha van is, hogy valakit nem hirtelen öl meg a törés, hát akkor úgy, mint az arzén. Lassan, de biztosan, a végén jó eséllyel belehalsz, mert a lélek nem megerőszakolható… \[66]
	- Ma már – távolodva térben és időben – tisztán látom, valójában mekkora szemét voltam. És nemcsak Majával, hanem mindkét nővel.
	  Mert nem volt ez szeretet, nem. Inkább kétségbeesett szenvedély volt, vagy valami ilyesmi. Mint a drogosok repülése. Már látom, hogyha igazán szeretem őt… nem megyek bele.
	  HA IGAZÁN SZERETEM, NEMET MONDOK RÁ.
	  Már a legelején. \[Balázs levele, 71]
	- Nézd, nem éreztem, de tudtam, hogy ez a helyes, hogy Te vagy a helyes, és… az érzések… csalókák… \[74]
15. Glória találkozik Majával, aki iszonyú jól öltözik (Balázs egy hülye), és megtanítja neki, hogy a szeretetet tettetni kell, amíg valósággá nem válik – vagyis elő kell készíteni a "tűzhelyet", hogy ha a férfi méltóztatik újra szeretni, akkor elég legyen egy szikra … 75
	- – Például nem tudod megtiltani, hogy mire gondoljon, nem igaz?
	  – Én nem. De ő magának meg tudja tiltani, ha akarja. Csak ez nem túl népszerű gondolat. Hogy az ember megtiltson magának valamit. De megteheti. \[Glória és Maja beszélgetése, 81]
16. Glória Hóseást olvassa, és megérti, hogy Isten szeretete ajándékozó … 83
17. Glória elfárad a barátnők egymásnak ellentmondó tanácsaitól … 86
18. Glória kórházba kerül, mert vérzése van, de a vizsgálat utána hazaengedik, mert Gabesz folyamatosan vigyáz rá … 86
19. Glória újra kórházban. Régi ismerőse, Zsolt támadja le, aki már orvos, és ellenzi a baba kihordását, sőt, magából kikelve veszekszik Glóriával amiatt, hogy ő megtartja. Gabesz pedig elmondja neki, hogy meghallotta Isten szavát, és barom volt, amiért otthagyott egy ilyen klassz nőt … 88
20. Glória megtalálja Abigél első levelét Gabeszhez a fiókban. Kiakad, de megtudja, hogy ezt Gabesz rituális elégetésre tartogatta a lelkigondozójával. Végül együtt égetik el, és szeretkeznek … 96
	- – \[…] De küzdök érted. Érted?
	  Huncut fény csillan a szemében, rájött, hogy akaratlanul szóviccet mondott. Uramisten, ez a pasas még most is a humoránál van… \[99]
21. Glória a reggeliző tányéron két bébicipőt talál – Gabesz ezzel jelzi, hogy befogadta a babát … 99
22. Glória a lovarda évadzáróján a barátnőivel beszélget. A férfiak szapulása közben Ági megpendíti a megbocsátás fontosságát is. A barátnők kritizálják a lelkészek képmutatását, Juli kioktatja őket a szentségről és Jézus barátságáról. Glóriát a budin ülve kis híján elgázolják a lovak, ezért elgondolkodik azon, hogy mi van a halál után … 101
	- Aztán komolyabb dolgok következnek, de kis idő műlva hülyéskedünk megint:
	  – Hé, Ági, vigyázz, nehogy megvágj valakit azzal a késsel!
	  – Vagy levágj valamit…
	  – Mondjuk valakinek a valamijét…
	  Vihogunk.
	- – \[…] sokkal egyszerűbb eltiltani valakit attól, hogy autót vezessen, mint kitartó munkával megtanítani, hogy tudja használni a féket, értitek, sokkal egyszerűbb! Tehát nekünk sem elfojtást kell tanítanunk a fiainknak, hanem önként vállalt, jól körülírható lemondásokkal megvalósuló szentséget. \[Juli okít, 105]
	- – \[…] A szentség az egy döntés, hogy egy ponton megállok. És ezt meg lehet tanulni. És attól még senki nem lelki sérült, ha megtanul nemet mondani. Legfeljebb erős férfi vagy érett nő… \[106]
	- \[…] a szentség drága mulatság, nem adják ingyen, valakinek meg kell fizetni az árat valamikor, és ha az ifjú ember nem hajlandó erre, akkor majd fizet később, amikor az elfojtott indulatok, meg nem élt vágyak robbannak. Mert az ott lappang, értitek a különbséget, édes csajok, néz ránk, szinte könyörögve, fogjuk már fel, a szentség megerősít és felkészít, az már egy megélt, átgondolt, mondjuk akár úgy, átszenvedett dolog, de az elfojtás ott forr a mélyben, és ha robban, akkor fizet mindenki, akit a robbanás sújt, a feleség, a szerető, a gyerekek, és egy robbanást túl lehet élni ugyan, de jobb elkerülni. És drága csajok, higgyétek el, ez Jézus valódi, hétköznapi kapcsolaton alapuló barátsága nélkül viszont piszok nehezen megy… vagyis nem megy… \[Juli okításának folytatása, 106]
	- Vajon szent volt, vagy félénk jógyerek? \[…] És ha az utóbbi, akkor most ki is a hibás a hülye kalandjáért?! A végreéniskipróbálom-milyenekakalandok-dologért? Mennyiben ő, és mennyiben mások? \[107]
23. Glória hazafelé támolyog a kismamaedzésről, és az öltözőben elhangzottakat emészti … 110
	- – Édeseim \[…], attól függ, ki mit ért azon, hogy észrevesz. És – tettem hozzá – higgyétek el, a megbocsátás is csak addig könnyű, amíg tulajdonképpen nincs mit…
	  Valamiért csend lett, én meg kifejtettem, hogy persze, bármit meg lehet bocsátani. Mert sok mindent lehet, ha az ember nagyon akarja, például meg lehet mászni a Mont \[sic!] Everestet oxigénpalack nélkül, és meg lehet úszni a százat 48-on belül, szóval meg lehet csinálni sok mindent, ha valaki nagyon akarja. És ugyanígy, megbocsátani is lehet, igen, ha az ember nagyon akarja.
	  De bocsika, azt nekem ne mondja senki, hogy könnyű… \[111]
24. Glória azon kapja magát, hogy gondolatban már nem máshoz, hanem Istenhez beszél … 112
25. Glóriát kvázirandevúra hívja a nőgyógyásza. Glória rájön, hogy Gabeszt már a megszállott baba-akarásával elhagyta … 113
26. Glória helyzetét az orvossal megmenti Gabesz, aki váratlanul megjelenik, és így az ő jelenlétében zajlik le a zárójelentés átvétele. Glória büszkén dörgölőzik Gabeszhez … 117
27. Glória sétálni indul, de megállítja Gabesz, mutat neki egy Coldplay-számot, és vallomást tesz arról, hogy az elhidegülés régebben kezdődött, amikor nem kapott elég megbecsülést, illetve őt is megviselte az, hogy a feleségét megerőszakolták. Elmondja, hogy Anna Gavalda "Szerettem őt" c. könyve szándékával ellentétben épp a maradás mellett győzte meg. A beszélgetést megzavarják, Glória dudorászva elmélkedik a férfiak legnagyobb nehézségeiről … 120
	- \[…] egy férfi életében talán ahhoz kell a legnagyobb bátorság, hogy szembe merjen nézni önmagával, és mindazzal, amit elrontott. A férfiak annyira nem tudnak veszíteni… \[127]
28. Glória kicsípi magát Gabesz kedvéért, parfümöt fúj még a bugyijára is … 128
29. Glóriára már a terhességtől kissé amortizálva talál Gabesz, ezért új parfümöt vesznek neki, "újrakeretezés" céljával is, ami ellentmondásos érzéseket kelt Glóriában, de helytáll … 129
	- Igazán nem tudtam, hogy örüljek, hogy őszinte velem, és megosztja a legtitkosabb érzéseit is, vagy tökön rúgjam inkább, hogy a nénikéjével szórakozzon…
	  Aztán úgy döntöttem, hogy nem teszem meg azt a szívességet a másik nőnek, hogy rémes hisztérikává válok miatta.
	  Úgyhogy befogtam a számat. És kaptam végül egy tuti új illatot, aztán még egy… egy klassz éjszakát is… \[129]
30. Glória büszke Gabeszre, miután titokban beleolvasott a csetelésébe Balázzsal. Gabesz pedig megmutatja neki az Ézs 40, 30–31-et, és úgy érzik, mindenre képesek … 130
31. Glória Balázsékról beszélget Gabesszel, aki indulatosan kifakad azokon, akik a megtérő bűnösöket továbbra is megbélyegzik. Glória elmereng a bizalom és a butaság közti határvonalon … 133
	- Tudod, azt hiszem, ezek az emberek egyáltalán nem hisznek abban, hogy valaki tényleg megváltozhat. És ezzel valójában az egész megbocsátás-dolgot megkérdőjelezik. Jónak lenni, és annak is maradni, szerintük talán még lehet valahogy. De megváltozni, az kizárt. És egyébként is, mennyire bosszantó és igazságtalan, hogy Isten csak úgy simán új lapot ad egy olyannak, aki nem maradt makulátlan, mint ők… \[134]
32. Glóriát Gabesz céges kedvezménnyel szállodába viszi, átadja magát az intimitásnak … 135
	- Megborzolja a hajam, én pedig megcsókolom a kedvencemet, a legszexisebb helyet az egész férfin: a hajlatot a nyakán, a két kulcscsontja közt. Magába szívom az illatát, és átjár valami nagyon, de nagyon jó érzés. Több ez, mint puszta boldogság: annak a tudata, hogy a dolgok lassan a helyükre kerülnek. Hogy szabad vagyok azoktól, akik bánatot okoztak nekem. Hogy megbocsátottam. És igen, még ennél is több. Köszönet. Annak, akit nem ismerek még igazán, de akiről egyre biztosabban érzékelem, hogy érdekli az életem. Hála, Istennek… \[137]
33. Glória Gabesszel az erdőben sétál, Gabesz pedig a kánai menyegzőről beszél. Glória már könnyen kimerül, Gabesz ölben viszi vissza a szállóba. Gabesz végül zavartan megköszöni neki, hogy Kosztolányival szólva a "játszótársa", meg hogy jó "neked velem". Nyakláncot ajándékozik neki pecsétül. A kirándulás újrakezdéssé válik … 137
	- Kiszolgálom, mint egy szolgálólány az urát – jut eszembe, de nem leszek tőle mérges, mint régebben. Valamiért jólesik. Hogy szolgálhatom. Még büszke is vagyok magamra \[…] \[139]
34. Glória még küzd a bizalmatlan reakciókkal, de Gabesz valójában csak Balázsról kap jó hírt … 143
	- Sajnálom, de a bizalom olyan, mint egy törött pohár. Ha megragasztják is, jó ideig látszanak még rajta a repedések. És csak nagyon, de nagyon sokára tűnnek el teljesen. \[143]
	- Életemben először, nemcsak sejtem, de érzem, tudom, sőt, igazán értem, hogy az Isten: jó. \[144]
1. (Epilógus) Megszületik a baba – császárral, korábban, de egyébként minden rendben, Gabesz teszi az anyára … 145
	- A születéskor szállt el aztán minden kételyem, hogy valaki tényleg a kezében tartja-e a dolgokat: tudtam, hogy az egész tökéletesebben nem is történhetett volna. \[145]
2. Gabesz észreveszi, hogy a baba szeme felemás, mint az övé, vagyis ő a biológiai apa … 146


Bár vannak kétségtelen pozitívumai is ennek a kisregénynek, összességében kimagaslóan pocsék olvasási élményt jelentett. Ezért azzal kezdem, hogy miért is olvastam végig, és miért írok róla részletes kritikát. Mindenekelőtt azért, mert amikor nyolc éve elköltöztem a családomtól (ezzel kezdődött a válásom), ezt a könyvet nyomták a kezembe azzal a jó szándékkal, hogy jobb belátásra bírjon. Akkor ez a puszta gesztus is feldühített (meghallgatás helyett manipuláció), de elhatároztam, hogy megvárom, amíg kissé kitisztul a fejem, s majd akkor elolvasom, és írok róla egy pártatlannak szánt kritikát, hogy senki ne mondhassa, hogy a homokba dugom a fejem. A másik okom ezzel rokon; a válás során végső soron azzal az egyházi múltammal is szakítottam, amelynek a miliőjében ez a könyv íródott, s amelynek a gondolkodását nagy mértékben tükrözi is. Ezért arra is alkalmas volt, hogy annak a vallásosságnak a párkapcsolatokkal, szexualitással kapcsolatos téveszméit egy tipikus példán tanulmányozhassam. Így tehát ez az írás kicsit túltekint a könyv keretein – a könyvet különben három mondatban lezavarnám –, és általános kritikát, esszészerű elmélkedéseket is tartalmaz ezeket a téveszméket illetően.

A könyv pozitívumaival kezdem. Bevállalós projekt: főtéma benne a nemi erőszak, az abortusz és a megcsalás egyaránt – ezt a bátorságot én mindenképpen értékelem. És végül is kezd ezekkel a témákkal valamit, a regény azzal halad előre, hogy a szereplők ezekről vitatkoznak, illetve a főszereplő a történteken mereng. A regényt megható fordulat zárja, aminek egyébként komoly jelentősége is van az érintett vitákban – ezt nem spoilerezem, hogy maradjon valami annak is, aki úgy dönt, hogy maga is el kívánja olvasni. (Ne tessék elhinni mindent, amit írok – tessék önálló, jól megalapozott véleményt alkotni.)

Hiányokról, zavaró elemekről sajnos sokkal könnyebb beszélni a könyv kapcsán. Legszembeötlőbb mind közül az írás banális stílusa, amelyet nagyjából a Szívtipró Gimi lányfőszereplőinek vagy egy bulvármagazin női rovatának irodalmi szintjéhez mernék hasonlítani. Szívesen mondanám, hogy lepcses, de hozzá kell tenni, hogy nem mocskos, hanem inkább az öntelt, buta nők feleslegesen teátrális, kliséktől hemzsegő modorát idézi (a pontosság kedvéért: van benne egy-két "szar", sőt egy "b-meg" \[sic!] is). Mivel a regényt többnyire a női főszereplő E/1-es narratívájában olvassuk, ez rendkívül fárasztó, néhol már-már visszataszító. A "buta" szóért talán elnézést kéne kérnem, de nehéz másként jellemezni azt a két-három "szóviccet" is, amit humoros elemként próbált elhelyezni a szövegben az író (21., 99. stb.). Félreértés ne essék: lehetne egy ilyen picsás stílust is jól megvalósítani úgy, hogy élvezhető legyen, pl. valódi humorral. De ez minden, csak nem élvezhető – talán épp azért, mert eszébe sem jut nem komolyan venni önmagát.

S ez épp egy olyan probléma is, amit érdemes a teológiai szintre elemelni. A szerző számára a szöveg nem mű. Nem "bánik" a szöveggel. Száraz eseménynaplót ír még akkor is, amikor a narratíva a főszereplő töprengéseivel halad előre. Ez ugyanis hajszálpontosan olyan, mint ahogy a mai nyugati kereszténység mainstream vonala (nevezzük gyűjtőfogalomként "evangéliumiaknak") a Bibliát olvassák, "szó szerinti értelemben", mintha az sem lenne semmi egyéb, mint egy eseménynapló, egy jegyzőkönyv, egy történelmi-erkölcstani adattár. Ennek a teológiai vonatkozásairól lehetne bőségesen értekezni – hogy miért hátrált ez a népszerű irányzat szükségszerűen a Biblia "tévedhetetlenségének" a dogmájába, illetve az egész mögött húzódó 18. századi skót felvilágosodásról, amely elhintette az amerikai keresztények körében, hogy minden ember rendelkezik a szükséges alapvető képességgel arra, hogy a szöveget megértse, tehát a szöveg nem is lehet nehezebb, mint amit a legegyszerűbb ember megért. De itt ez az "ipari" szemlélet abban tükröződik, hogy a szöveg mint irodalom egyáltalán nem érvényesül. Ahogy számukra a Biblia sem irodalmi műként, műfajjal, eredetekkel, utóéletekkel, recepcióval rendelkező élő entitás, úgy egy ilyen közösség által produkált regény sem rendelkezik az irodalmi művektől egyébként elvárt szövetszerűséggel. (Előtte Kosztolányit és Márait olvastam, és a kontraszt hátborzongató volt.)

"Sajnálom, de a bizalom olyan, mint egy törött pohár. Ha megragasztják is, jó ideig látszanak még rajta a repedések. És csak nagyon, de nagyon sokára tűnnek el teljesen." (143.)

Mielőtt valaki szellemi elitizmussal vádolna itt meg, hadd írjam le, hogy ez miért lényeges. Ez az irodalmiatlanság egyrészt teológiai probléma, mert így azokról, akik a saját hitük szerint a legszorosabban ragaszkodnak a Biblia szövegéhez, azokról bizonyosul be, hogy nem képesek a szöveget valódi irodalmi mélységében megragadni. Másrészt pedig ez általánosságban is érzelmi sekélyességet és igénytelenséget tükröz, ami megnehezíti, hogy ezek az emberek a saját érzéseikhez kapcsolódjanak – hogy felismerjék és megfogalmazzák a saját belső állapotukat. Magyarul, eszköztelenek, erőtlenek önmaguk határainak meghúzásában. Ez természetesen kézenfogva jár azzal, ahogy a mai "evangéliumi" egyházak a hitet dogmák jelszói mögé rejtett hipnotikus engedelmességgel azonosítják (a hipnózist a közösségi élmények, nem kis mértékben a közösségi imádkozás, illetve a könnyűzenei érzelmi manipuláció hozza létre), így a hívők a saját érzelmeiket csak a vallásos szorongások, tudat alatti tiltások szűrőjén keresztül képesek érzékelni. Nem csoda tehát, hogy a kifinomult irodalom az "evangéliumi" hívők körében egyszerűen nem létezik, hanem helyette a giccset értékelik nagyra. Esetünkben azonban erről sincs szó, ez a regény egyszerűen művészietlen – olyan, mintha a szomszéd néni fecsegését hallgatnám. A szomszéd nénit szeretem (minimum mint felebarátomat), de a fecsegést nem.

Ez a kis kitérő azért is volt fontos, mert egyben magyarázatot ad arra is, hogy a regény végső soron miért kezeli ezeket a gigantikus problémákat annyira éretlenül. A szerző nem tud megszólítani olyan érzelmeket, amik a nemi erőszak áldozatául eső nő belső világát hitelesen érzékeltetnék. Nem is igazán foglalkozik vele! Az abortusszal kapcsolatos belső vívódás esetlegesnek, mesterkéltnek tűnik – s nem arról van szó, hogy ez realisztikus-e (mert éppenséggel lehet az is), hanem hogy a kifejezőereje rendkívül csekély. Még a férfi főszereplő "kalandozásának" története tartalmazza a legtöbb reflexiót arra, hogy az ilyenek nem puszta hóbortból születnek, de odáig még a sejtés szintjén sem jut el a szerző, hogy a kapcsolati problémákért mindkét fél egyformán felelős. Az meg, hogy nő egyszerre erőszak áldozata és ugyanakkor a kapcsolati problémáknak okozója, olyan bonyolult gondolat, hogy ne is várjuk, hogy a könyvben bárkinek felmerül.

Odáig jutunk el, hogy a feleség belátja, hogy ő is hibázott, amikor a férjét elhanyagolta a lombikprogram megszállott erőltetése közben. Ez is nagy dolog persze, mert vannak, akik az önkritika ilyen szintjéig sem jutnak el sértettségükben. De szinte ez minden, ami Glória (= Dicsőség!) karakterének fejlődésében végbemegy: kicsit érzékenyebbé válik a férje érzelmeivel szemben. Ezen kívül még történik annyi, hogy megirigyeli a testvére önbizalmát, ezért maga is közeledik a testvére vallásához: imádkozni kezd, és (már visszatért férjével) járni kezdenek istentiszteletre. Ám ezek semmilyen szerves kapcsolatban nem állnak a cselekménnyel; a céljuk csupán burkolt indoktrináció.

Az éretlenség ezzel rokon jele, hogy a belső világ érzékeltetése helyett a szereplők lépten-nyomon doktrínákra hivatkozva kommunikálnak egymással. A sógor pl. emlékezteti Glóriát, hogy férjének a jó döntés meghozásában "szabad akarata van" (16.), s ők tehetetlenek. A helyzet összetettségének tagadása (különösen a reciprocitásé) valójában minden felelősséget a férfi nyakába varr úgy, hogy közben minden segítséget meg is tagadnak tőle. Ráadásul a mai pszichológiai ismeretek fényében egyértelmű, hogy a szabad akarat ilyen vulgáris koncepciója (mely szintén a skót felvilágosodás emberszemléletét visszhangozza) tarthatatlan; ma már nagyon jól körülhatároltak az ember viselkedés- és személyiségzavarai mögött húzódó tényezők, és az is, hogy bármiféle változás nem valamiféle mágikus szabad akaraton múlik, hanem a rendelkezésre álló eszközökön: a környezet hozzáállásán, a lélektan terén képzett kísérőkön, pszichoterápián, pszichiátriai segítségen.

Az, hogy végső soron a férfi a hibás mindenért, jó táptalaja egy másik tipikus rendszerszintű jelenségnek, a kettős mércének. A feleség Istent úgy ismeri meg, mint aki "szeret, úgy, ahogy vagyok. Közben persze drukkol, hogy mikor leszek már egy kicsit normálisabb." (112.) Ugyanakkor a férj számára lényeges, hogy megelőlegezzék neki a bizalmat abban, hogy megváltozik (134.). S miközben a feleség arról elmélkedik, hogy "egy férfi életében talán ahhoz kell a legnagyobb bátorság, hogy szembe merjen nézni önmagával, és mindazzal, amit elrontott. A férfiak annyira nem tudnak veszíteni" (127.) – ő az egész regényen keresztül folyamatosan nyavalyog, és csak akkor érti, érzi meg, "hogy Isten jó", amikor végül minden mindenestül jóra fordul (144.).

Van emellett még egy másik prekoncepció is a könyvben, ami az életben is megfigyelhető, mégpedig az a sztereotipikus klisé, hogy "a férfiak hajlamosak a csapodárságra". A könyvben a feleség az alapján kezdi megérteni a férje érzelmeit, hogy egy barátjuk történetét megismeri, aki hasonló helyzeten ment keresztül. Egy másik férfiét. Jóval kiegyensúlyozottabb (és meggyőzőbb) lenne a történet, ha az "érzékenyítés" egy nő, mondjuk most így, elbukásával vezetné rá a női szereplőt a felismerésekre. Azt a szerző végül is nem is tudja megfogalmazni, hogy mit vár el a férfiaktól: a kalandozás tarthatatlan, de a kötelességből megtartott hűség is rossz (52.) – nem fejti meg senki, hogy tiltásokkal keretezve hogyan élhető meg a szerelem. S bár a "kalandozások" címszóval takart mély gyötrődéseket némileg ábrázolja, arról nagyon kevés szó esik, hogy a párjának mekkora felelőssége van ezeknek a kialakulásában, vagy inkább, hogy pontosan mit is tehetnének a megelőzésére, hogy mi is igazán a szerelmi tűzhely megrakása (139.), amit megint egyfajta mesterkélt módon, önfeláldozóan kiszolgáló szerepként értelmez a szerző (hogy a konzervatív női családszerepre utaljon).

Érdekes elmerengeni ezen egy kicsit, mert van abban némi ellentmondás, ahogy a kortárs evangéliumi keresztények konzervatívak próbálnak lenni. Ha következetesek lennének, akkor ez a nőközpontú ("csajközpontú") szemlélet, ami a regényt és az egyházi életet is nagymértékben áthatja, lehetetlen volna, mert a klasszikus patriarchátus egyszerűen nem törődött ezekkel a dolgokkal ilyen szinten. A nőket szeretni illett, de olyanról szó sem lehetett, hogy "minden pasi szemét" – sőt, inkább arról volt szó, hogy "gyarlóság, asszony a neved"; az antikvitásban és a középkorban a párkapcsolati problémákért elsősorban a nőket tették felelőssé, lecsapva a magas labdát, hogy az Éden kertjében is Éva fejét csavarta el a kígyó. Az, hogy ma ilyen feminista szemléletű keresztény írások láthatnak napvilágot, a liberális demokrácia nemi egyenlőségi programjának köszönhető, nem bármiféle konzervativizmusnak.

Ez az erőteljes nőközpontúság azonban áttételesen még mindig a patriarchátus eredménye, amennyiben pont olyan érzéketlenséggel viseltetik a férfiak belső világa iránt, mint az volt "hagyományosan" a nőké iránt. Alighanem összefügg ez azzal is, hogy a keresztény közösségek erősen elnőiesedtek a 20. század során, a férfiak "megszólítása" egy sokat tárgyalt probléma az egyházakban. A ló másik oldalára való ilyetén átesés ugyanakkor megfigyelhető a vulgáris feminizmus másfajta megjelenéseiben is.

Azért szomorú számomra ez, mert én nagyon is a nemi egyenlőség mellett foglalok állást, nem pusztán filantrópiából, hanem a jézusi szeretetparancsra épülő "keresztény liberális" szemléletből. A valódi egyenlőség csak úgy érhető el, ha minden egyes ember megtanul önmagához kapcsolódni azon a szinten, hogy tetten érje a határátlépéseket, de ugyanakkor legyen benne erő a másik fél iránti bizalom megelőlegezéséhez és az érzelmileg biztonságos környezetek kiépítéséhez. Arról ma már tanúskodhatok, hogy az én válásomhoz vezető kudarcok mögött ezeknek a hiánya állt, mindkét oldalról.

Visszatérve végül a könyvhöz, aminek apropóján írok, összefoglalásul azt mondhatjuk, egy magukat királykisasszonyoknak érző tinilányoknak szóló sekélyes mesekönyv ez, tele félelmetes dolgokkal, amik állítólag megtörténnek az életben, de végül, ha a férfi engedelmes, győzedelmeskedik a jó – aki mellesleg Isten.

Szerintem ezt inkább ne olvassa senki.
