---
author: Bogáti Fazakas Miklós
editor: Szabó Géza, Gilicze Gábor
title: Psalterium. Magyar zsoltár
subtitle: Kit az üdőkbeli históriák értelme szerént különb-különb magyar ékes nótákra, az Isten gyülekezetinek javára fordított Bogáti Fazakas Miklós
place: Budapest
publisher: Magyar Helikon
year: "1979"
isbn: 963-207-480-7
language: Hungarian
---
Bogáti Fazakas Miklós (szerk. Szabó Géza–Glilcze Gábor): *Psalterium. Magyar zsoltár, Kit az üdőkbeli históriák értelme szerént különb-különb magyar ékes nótákra, az Isten gyülekezetinek javára fordított Bogáti Fazakas Miklós,* Budapest: Magyar Helikon, 1979, ISBN 963-207-480-7

Utcai árusnál botlottam bele fillérekért, kihagyhatatlan volt.
Az életrajzi és a művet bemutató utószó-tanulmányokat olvastam el.
Nagyon arányosan beszélnek a tárgyról. Az unitáriusokról egyháztörténetből és teológiatörténetből sem tanultunk a puszta említésen túl, ezért nagyon hasznos bevezetés ez az unitárius-szombatos szembenállás illusztrálására is, úgy, hogy a puszta említésen nem megy nagyon túl, de az igen beszédes.
Mint kiderül, Bogáti a Dávid Ferenchez és Vehe-Gliriushoz fűződő legradikálisabb teológiai irányzat híve volt, és maradt is haláláig. Bár nem járt peregrinációban nyugati egyetemen, exegetikai ismeretei alaposak voltak (használta pl. Augustinus Justinianus 1516-os *Octaplus Psalterii*jét), így méltó társa a kor magyar teológiai szerzőinek. Pechjére, teológiai álláspontja politikailag nemkívánatossá tette a szabad levegőjű Erdélyben is, ahol a radikális unitáriusok (szombatosok) elvesztették a fejedelemség támogatását. Pécsett élt és alkotott, mielőtt visszatért Erdélybe, ahol az adatok hiányából vélve, feltehetőleg az évszázad vége előtt elhunyt.
Sajátos teológiai álláspontja miatt jellegzetes szombatosnak sem mondható (a radikális Kornis Farkassal is konfliktusa lett, nem csak a konzervatívokkal, akikkel soha nem egyezett ki). Kigyomlálta ugyan az Ószövetségi teológiából a Krisztusra utaló értelmezéseket, ám sajátos történetteológiát alkotott, melyben Jézus teljesítette (kizárólag újszövetségi) messiási küldetését, és a végidőkben visszatér, hogy átvegye a világuralmat. Időmértékes verseléssel parafrazeálta az Énekek énekét, Eszter, majd Jób könyvét. Klasszikus műveltségét illusztrálja pályája elején Lukianosz, Plutarkhosz, Ovidius anyagának feldolgozása, vége felé pedig közvetlen Lukianosz-átköltése, mely akkor már mély elkeseredését, tragikus életérzését fejezi ki.
Psalteriuma több szempontból is jelentős. Egyrészt "német versek" és "franczia nóták" helyett (ld. Szenczi Molnár Albert) kizárólag magyar strófában, magyar dallamokra írt verseket – jócskán használta pl. Tinódi Lantos Sebestyén dallamait –, ami nemzeti kinccsé emeli művét. Másrészt Szenczi Molnár előtt több, mint 20 évvel alkotta meg a teljes zsoltárfordítást, vagyis az ő nevéhez fűződik az első teljes magyar zsoltárkönyv megírása.
Bogátira érdemes odafigyelni. A 16. századi értékválság forgatagában egy mélyen értő, elhivatott, nehéz személyes sorsot hordozó szellemi ember volt. Az a fajta, akit őszinte igazságkeresése minden párt szemében hűtlenné tett, mert fontosabbnak tartotta az igazodásnál az önkritikát.