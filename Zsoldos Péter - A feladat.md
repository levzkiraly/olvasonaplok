---
author: Zsoldos Péter
title: A feladat
series: Kozmosz Fantasztikus Könyvek
publisher: Kozmosz Könyvek
place: Budapest
year: "1976"
edition: "2"
language: Hungarian
startDate: 2024-03-27
endDate: 2024-04-03
---
Nem készültem rá, hogy egy transzhumanizmusról szóló magyar regény bukkan rám a 70-es évek elejéről, és ez őszintén meglepett. Az alapszitut grandiózusnak találom, és a kidolgozásának is megvannak a maga erényei, de egészében véve nem nagyon ragadott magával a könyv. Nem állom meg, hogy éljek a szóviccel: *A feladat*ot a Szerző nagyon jól kitalálta, de közepesen teljesítette. Felteszem, ha tinédzserként olvastam volna, akkor újként ható gondolataival sokkal jobban tetszett volna, de azok a boldog idők már elmúltak, keseregjetek velem együtt.

Ami szerintem sikerült: egy olyan helyzetet teremteni, ami önmagában hordozza a kényszerítő feszültséget, hogy végigolvassam a regényt. Sikerült azzal a gondolattal is érdekfeszítően elbabrálni (bár szerintem nem többet), hogy egyetlen személyiség „rányomása” más, (evolúciósan? kulturálisan?) fejletlenebb agyakra milyen közösséget, milyen konfliktusokat és feloldásokat hozhat létre. Szép az is, ahogy a cselekmény a bevezető események után a legfejletlenebb emberszabásúak felől halad az „értelmes ember” felé, és drámai gondolat, hogy a váltásokat szükségszerűen kísérik-e a gyilkosságok. Voltaképpen a regény befejezése is érdekes – bizonyos értelemben megválaszolja azt a nem sokkal korábban feltett kérdést, hogy érdemes volt-e eljutni odáig; számomra ez kétségtelenül pozitív.

A hiányérzetem azonban sok mindenből táplálkozik. Leginkább abból, hogy a Szerző stílusa számomra túlzottan monoton és bütykölős. Aprólékos eseménynaplót ír. A regény nemigen szól másról, mint hogy szó szerint ki mit csinál és mit gondol. Szépirodalmi elvárásaim vannak? Vagy túlságosan el vagyok kényeztetve a regény óta eltelt öt évtized legjobb sci-fi-irodalmával? Mindegy is. Nekem ez a regény stílusában nagyjából egy szappanoperára emlékeztetett, üresjáratnak érzem, ha ilyennel töltöm az időm. Kafka: „Az odú” c. novellája jutott róla folyton az eszembe. Történik ez, történik az, de mintha nem lenne se eleje, se vége, nincs sodró lendület, nincs varázs, nincs még gyilkos sem, akinek ki kellene derülnie; gyilkos ráadásul van is, de csak úgy _premier plan_ öl. Fájóan tárgyias.

Ebből az iméntiből fakad az is, hogy hiányzik a regényből, hogy távlatokat keressen, víziókat tárjon elém, metafizikára vezesse a fizikát. Nekem nagyon hiányzik, pedig a téma nagyon adná a lehetőségeket. Hol van az „egymásra nyomott” személyiségek határa? Veszekednek-e a rétegek, vagy az új dilemmák egyetlen személyiségéi? Egyáltalán, hol van egy személyiség határa? Mitől önazonos valaki? Mi a különbség ugyanannak a személyiségnek a „másra nyomott” változatai között? Ezek a kérdések ugyan számtalanszor felsejlenek a történetben, határozott válasz(kísérlet)eken nem töri a fejét. Nekem a regény olvasása közben többször is eszembe jutott, hogy az emberi személyiség természetes kialakulása voltaképpen hasonló imprinteken keresztül alakul ki. A regény maga is egy kis reprogram, ami révén a Szerző személyiségéből kapunk mind, akik olvassuk.

Nagyon érdekelt volna, hogy milyen a szerelem vagy akár a testiség két rányomott Gill-tudat hordozója között – a megjelenő férfi-női kapcsolatról is borzasztó szemérmesen ír (sőt, látványosan hallgat), azt meg szinte meg sem merem kérdezni, hogy egy női tudatra nyomott férfiszemélyiségben mi minden rejlhet.

Vívódom azzal kapcsolatban is, hogy ki lehetett volna-e jobban domborítani, hogy egy másodhegedűs szerepből szabaduló dacos-mániás szereplő élre törésének a megvalósulása az egész történet. A cselekményt alaposan megtölti az utódtudatok egymás iránti féltékenységéből származó káosz ("csapat-skizofrénia"), és az azonos gondolkodásból származó egyetértés is megjelenik a végén. Talán a fentebb jellemzett stílus miatt érzem azt, hogy ez nem lett eléggé érzékeltetve. De tény, hogy „a feladat” sikeres teljesítése után ez a másodhegedűs nem értékeli újra a helyzetét, nincs számvetés a volt parancsnokkal, nincs megbékélés.

Az kifejezetten zavaró, hogy az idegen bolygón pontosan a földi élet mása alakult ki, benne az ősemberrel és az emberrel. Egy alternatív élet leírása kétségtelenül nagyobb munkát jelentett volna a Szerzőnek, így viszont túlságosan meseszerű, majdhogynem hiteltelen.

Összességében mégsem volt rossz, de ez a felvetett kérdéseknek köszönhető. Nem tudom, mai tiniknek lehetne-e ajánlani; a lassúsága miatt nem biztos, hogy kibírnák. Egyébként vagány érzés, hogy magyar. Itt-ott előfordulnak benne mai szemmel már érthetetlen részletek (le kell mennie az egyik szereplőnek a „könyvtárba” bizonyos információkért), ezeken túl lehet lépni. Nem tartom klasszikusnak, de azért érdemes ismerni.
# Idézetek
> [!cite] 1\. fej., 21\. o., ld. [moly.hu](https://moly.hu/idezetek/23044)
> Nem tudta ellenőrizni, meddig követte a programot, de egyszerre érezte, nem bírja tovább. A szavak és képek értelmetlenül kavarogtak benne, és elöntötte a félelem, hogy ostobaságot művel. De a félelem a legnagyobb ostobaság. Inkább a zavaros képek, azok a lélek valamelyik rejtett szintjén még logikus sorrá rendeződhetnek. Csak a félelem nem tiszteli a játékszabályokat. Félni a kudarctól ebben az esetben maga a kudarc.

> [!cite] 17\. fej., 141\. o.; ld. [moly.hu](https://moly.hu/idezetek/2050475) (saját)
> Megölte Daut, és a horda félelme olyan hatalmat adott a kezébe, amiről még álmodni sem mert. Mégis kielégületlen maradt, a szomjúságot, ami egyre jobban kínozta, nem tudta csillapítani sem a szomszéd törzsek kiirtása, sem a csodálatos vadászatok, ahol a növényevők hullahegyeivel ajándékozta meg a Vadászok Népét. Rettegés vette körül; minél többet mutatott hatalmából, a félelem láthatatlan üvegburája annál fojtogatóbban borult rá. Magyarázott nekik, és tanítani akarta őket, de ők minden szavában, mozdulatában csak a parancsot lesték, remegve, ha nem teljesítik, újra meghal valaki. Igaz, türelmetlen volt, ez az ő hibája. De lehetett-e türelmes még tovább annyi hiábavaló magyarázat, félreértett tanítás után? Szerette és csodálta Meit, amióta erre emlékezhetett, mindig irigyelte Rétől, akárcsak azokat a tulajdonságait, melyeket különbnek hitt a magáénál. Re elpusztult, és csak egy intésébe került, hogy Mei ezentúl hozzá tartozzon. De ez is a visszájára fordult. Eddie hiába értette, mégis viszolygott Haim vágyától, s miközben ölelte, Eddie hűvösen arra gondolt, milyen lelkes örömmel képes élvezni Haim gyilkosságának legkedvesebb gyümölcsét. És ugyanakkor tudta, hogy valójában ő intézte ezt így Haim kedvéért. Vagy önmagáért? Végeredményben már ez is mindegy. Megölte Meit is, és most, egy évvel később se tudja eldönteni, miért: Haim örömére volt féltékeny, vagy Eddie fensőbbségét féltette?

> [!cite] 19\. fej., 165–166\. o., ld. [moly.hu](https://moly.hu/idezetek/184458)
> Nem, a tér fantáziátlanul üres, legalábbis a Galaktikának ezen a részén. Odafelé sem történt velük semmi különös. A rettenthetetlen bátorság az egyhangúság legyőzéséhez kell, saját gondolatainak féken tartásához, a folytonosan ismét\[166]lődő, hajszálnyira azonos cselekvéssorok ugyanolyan pontos kivitelezéséhez.

> [!cite] 25\. fej., 211\. o., [moly.hu](https://moly.hu/idezetek/180805)
> Vége. Ezért a pillanatért küzdött végig. Két perc múlva elérkezik, átsuhan rajta, és jön a következő. Ezt várta? Ilyen közelről már nem is tűnik olyan fontosnak. Nem lehet egyetlen pontot kitűzni, mert képtelen vagy megragadni. Az élő valósága pontok és pillanatok halmaza. Ha kiemelünk egyet, a végén fizetnünk kell érte. Vagy mert nem ér semmit, vagy mert előbb-utóbb úgyis elveszítjük újra a többi között.

